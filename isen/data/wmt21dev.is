Biden leiðir skoðanakannanir í þremur lykilríkjum
Þegar aðeins 100 dagar eru til kosninga nýtur Joe Biden, frambjóðandi Demókrata, forskots í þremur mikilvægum sveifluríkjum.
CNN greinir frá því í dag að Biden væri yfir í Flórída, Arizona og Michigan.
Í Flórída mælist Biden með 51% fylgi á móti 46% fylgi forsetans.
Í Arizona er staðan 49%—45% Biden í vil og í Michigan stefnir í yfirburðasigur Biden, því þar leiðir hann með 12 stigum, 52%—40%.
Til að sigra í kosningunum í nóvember, eftir 100 daga, þarf Trump að snúa öllum þessum ríkjum við, og raunar meira til.
Trump situr þessa daganna uppi með kórónuveirufaraldur sem landsmenn kenna honum í auknum mæli um og segja langflestir aðspurðir alríkið hafa brugðist illa, eða mjög illa við í upphafi faraldursins.
Þar að auki hefur Trump komið afspyrnu illa út úr mótmælum og óeirðum sem spruttu upp við bana George Floyd.
Þykir Trump og ríkisstjórn hans hafa brugðið illa eða rangt við þeim málum.
Til að kóróna vanda Trumps, situr hann nú undir alvarlegri gagnrýni fyrir að hafa fyrirskipað alríkislögreglumönnum að brjóta á bak mótmæli í borgum þar sem borgar- eða ríkisstjórar eru Demókratar.
Hefur það skapað gríðarlega úlfúð meðal íbúa borganna og sú reiði smitast yfir til annarra Bandaríkjamanna.
Myndir af alríkislögreglumönnum að kippa mótmælendum inní ómerkta bíla hafa heldur ekki hjálpað málstað Bandaríkjanna.
Vakti auglýsing The Lincoln Project einmitt athygli á þessu, en hana má sjá hé að neðan.
Trump sigraði öll þrjú ríkin árið 2016, en þó með mjög litlum atkvæðamun.
Raunar sigraði Trump mjög mörg ríki með litlum atkvæðamun og sigraði kosningarnar með minnihluta atkvæða.
Michigan, til dæmis, sigraði hann með aðeins 10.704 atkvæðum.
Það er minna en 0,5% íbúa.
Nær allar skoðanakannanir sem stjórnmálaskýrendur segja marktækar eru að sýna sömu niðurstöðu, Biden er tekinn framúr.
Ný könnun CNN í Arizona sýnir til að mynda að forskot Biden sé nú komið fram úr skekkjumörkum könnunarinnar.
Sama segja kannanir CNN og Quinnipiac-háskólans um Flórída.
Meira að segja Fox News, sem halla sér vel til hægri og lýstu yfir stuðningi við Trump 2016, hafa birt kannanir sama efnis í sínum miðlum.
Síðasta von forsetans, samkvæmt niðurstöðum spurningakannanna eru að Trump gæti átt von í að endurheima fylgi á mikilvægum stöðum innan sveifluríkja ef athygli í kosningabaráttunni beinist að efnahaginum.
Efnahagur Bandaríkjanna tók þungt högg á sig í kjölfar Covid-19 faraldursins, en kjósendur virðast ekki vera að tengja efnahagsáfallið við kórónuveirufaraldurinn.
Það er að segja, mikill meirihluti kjósenda virðast kenna Trump um að hafa staðið illa að viðbrögðum við kórónuveirufaraldrinum, en treysta honum þó betur til þess að eiga við efnahagsáfallið sem á ríkinu dynur um þessar mundir.
Hinsvegar hefur Trump gengið illa að stýra umræðunni í kosningabaráttunni.
Í kjölfar óeirðanna sem hafa logað nánast samfellt frá því fréttir bárust af myndbandinu óhugnanlega þar sem fjórir lögreglumenn bana George Floyd, reyndi Trump að stýra umræðunni yfir að löggæslu og mikilvægi hennar.
Law and Order, urðu einkennisorð hans.
Það virðist nú hafa mistekist gjörsamlega, sem fyrr sagði.
Eftir því sem skoðanakannir halla meira á Trump er líklegra að fleiri og fleiri Repúblikanar segja skilið við Trump og lýsi yfir stuðningi við ýmist Biden, eða einhvern annan, sem er þá Biden án þess að nefna hann sérstaklega á nafn.
Þetta gera þeir vegna þess fyrirkomulags í Bandaríkjunum að kjósa í mörgum kosningum á sama kjörseðli.
Þannig getur kjósandi einfaldlega merkt við annan flokkinn í forsetakosningahluta kjörseðilsins, og látið það eitt og sér gilda sem atkvæði fyrir alla aðra frambjóðendur þess flokks á atkvæðaseðlinum.
Þannig freista frambjóðendur Repúblikanaflokks í önnur embætti að slíta sig frá slöku gengi Trump og ná sjálfstæðum árangri í kosningunum.



Sjálfboðaliði handtekinn vegna brunans í Nantes
Sjálfboðaliði í dómkirkjunni í Nantes í Frakklandi hefur verið handtekinn í tengslum við eldsvoða sem gjöreyðilagði kirkjuna.
Le Monde hefur eftir saksóknara að hinn grunaði, flóttamaður frá Rúanda sem starfaði sem umsjónarmaður í kirkjunni, hafi viðurkennt að hafa kveikt eldinn.
Lögmaður mannsins segir í samtali við annan fjölmiðil að maðurinn stórsjái eftir gjörðum sínum.
Meðal þess sem eyðilagðist í eldinum var orgel frá 17. öld og sögulegir myndskreyttir gluggar kirkjunnar.
Sjálfboðaliðinn, sem er 39 ára en hefur ekki verið nefndur á nafn, var handtekinn skömmu eftir brunann 18. júlí síðastliðinn, en honum var svo sleppt úr haldi.
Hann var síðan fenginn aftur til skýrslutöku í gær og hnepptur í gæsluvarðhald í kjölfarið.
„Engin leið út úr þessu“
Vel er tekið á móti mér á heimili Baltasars og Kristjönu Samper í Kópavogi.
Tilefni heimsóknar minnar er ný myndlistarsýning Baltasars og dóttur hans, Mireyu, sem opnuð verður 1. ágúst í Hlöðunni á Litla-Kambi á Snæfellsnesi.
Er þetta í fyrsta sinn sem feðginin sýna saman.
Ég er leiddur niður í vinnustofu Baltasars þar sem mikilfengleg málverk blasa við mér.
Stórar og drungalegar myndir af kerlingum fyrri tíma en einnig af fljúgandi verum; örn á einni, skuggar fugla á annarri.
Frá vinnustofunni er útgengt í garð heimilisins.
„Við vorum með hest hérna hjá okkur sem beit grasið,“ segir Baltasar mér.
„Hesturinn virkar miklu betur en sláttuvél á þessa hóla og hæðir sem við erum með.“
Mireya er með okkur Kristjönu og Baltasar og hún segir frá því hvernig verk hennar ríma við verkin sem hér eru.
„Innsetningar, sambland af pappírsverkum og skartskúlptúr.
Þau eru öll mjög hvít og í kontrast við það sem pabbi er að gera, þar sem ég er að vinna með ljósið og svona,“ segir hún.
„Það er ár síðan þessi hugmynd kom upp.
Þá voru ákveðin verk sem ég var að vinna að og hefði viljað sýna þarna en þau festust í Tókýó út af Covid.
Þegar pabbi var byrjaður að mála og ég sá hvert hann var að fara endurhugsaði ég minn part,“ segir Mireya en verk Baltasars hafa sterka skírskotun í íslenskar þjóðsögur um kvenskörunga og vættir.
„Þegar ég sá að pabbi var að gera þessi málverk með kerlingunum fannst mér tilvalið að gera skart sem tengist þeim,“ segir Mireya en skartið vinnur hún með Sigurði Inga Bjarnasyni gullsmiði í verslunni Sign.
„Svo geri ég innsetningu út frá skartinu.“
Á síðasta ári sótti Mireya sýningu 72 listamanna Akademíu skynjunarinnar á Snæfellsnesi, m.a. í Hlöðunni á Litla-Kambi og fannst byggingin heillandi.
„Þetta er nýtt rými, gömul hlaða sem er nýbúið að gera upp,“ segir Mireya en hún spjallaði þar við Baldvinu Sverrisdóttur listfræðing, sem stakk upp á því að Mireya og Baltasar settu upp sýningu saman.
„Hún vildi fá okkur bæði til að sýna og þá hugsuðum við:
„Af hverju ekki?
Þetta er góð hugmynd.“
Baltasar Samper fæddist árið 1938 á Spáni og nam við Listaháskólann í Barcelona áður en hann hélt í heimsreisu til að kynna sér listasöfn og stunda rannsóknir.
Hann kom við hér á Íslandi 1961 og heillaðist af landi og þjóð.
Hingað kom hann aftur stuttu seinna, kynntist eiginkonu sinni, Kristjönu, og hefur búið hér samfellt frá 1963, í 57 ár.
Baltasar er afkastamikill listamaður, hefur haldið tugi einkasýninga, og sýningar með Kristjönu víða.
Hann er þekktastur fyrir sínar stóru veggmyndir, þar má nefna veggskreytingu í Flateyjarkirkju og fresku í Víðistaðakirkju.
„Það sem hefur áhrif á það sem ég geri er bitran sem Ísland hefur og enginn annar staður,“ segir Baltasar.
„Þessi lága sól og þessir skuggar sem teygjast og teygjast.
Um leið og ég kom hingað hugsaði ég: „Vá, hér er hægt að vinna.““
Mireya er elst barna Kristjönu og Baltasars, fædd 1964.
„Það var eitt sem ég vissi, það var alveg á hreinu, að ég ætlaði ekki að verða myndlistarkona,“ segir hún spurð hvort hún hafi viljað feta í fótspor foreldra sinna.
„Þannig að ég fór á stærð- og náttúrufræðibraut í menntaskóla og gerði allt sem ég gat til að komast frá þessu.
Svo fattaði ég að ég var á flótta.
Þá verður maður bara að gefast upp,“ segir Mireya og hlær.
Hún hefur, eins og faðir hennar, sýnt víða um heim.
Mikið í Japan, til að mynda.
Öll börn Baltasars og Kristjönu hafa fetað listaveginn.
„Ég kalla þetta vírus,“ segir Mireya.
„Það var engin leið út úr þessu.“
Telur Icelandair hafa verið á gráu svæði þegar flugfreyjum var sagt upp
Félagsmálaráðherra telur Icelandair hafa verið á gráu svæði þegar félagið sagði upp öllum flugfreyjum í miðri kjaradeilu.
Þá segist hann hafa farið fram á að lög sem meina slökkviliðsmönnum að fara inn í íbúðarhúsnæði verði tekin til skoðunar eftir brunann á Bræðraborgarstíg.
Þann 17. júlí brá Icelandair á það ráð að segja upp öllum þeim 38 flugfreyjum sem störfuðu þá hjá félaginu á meðan kjaradeilan hjá Flugfreyjufélaginu var enn á borði ríkissáttasemjara.
Deildar meiningar voru uppi um hvort Icelandair hafi mátt grípa til þessara uppsagna og var viðbúið að málið yrði leyst fyrir Félagsdómi.
Til þess kom þó aldrei enda náðu flugfreyjur og Icelandair saman rúmum sólarhring eftir uppsagnirnar.
Ásmundur Einar Daðason félagsmálaráðherra segir hins vegar að í hans huga að ákvörðun Icelandair hafi verið á gráu svæði og gengið á rétt launafólks.
„Mín skoðun er sú að þetta sé ákveðinn réttur sem á að verja launamenn.
Þegar þú ert í viðræðum, þegar þú ert inni hjá sáttasemjara þá sé það ekki valkostur að fara þessa leið.
Það er algerlega ljóst í mínum huga að þetta hefði ekki staðist.
Ég held það sé alveg ljóst, í mínum huga, að menn voru komnir inn á grátt svæði þarna hvað þetta snerti,“ segir Ásmundur.
Hann muni þannig ekki tala fyrir því að önnur fyrirtæki fari sömu leið og Icelandair.
„Maður sér líka núna hættulega umræðu um að það sé bara eðlilegt að fara að stokka þetta kerfi upp til þess að draga úr þessum rétti og því er ég algerlega mótfallinn.“
Á Sprengisandi í morgun var Ásmundur jafnframt spurður um viðbrögð stjórnvalda við brunanum á bræðraborgarstíg í lok júní þar sem þrennt lét lífið.
Ráðherra segir rannsókn málsins nú á borði Húsnæðis og mannvirkjastofnunar, sem hann hafi beint tilmælum til.
„Það er inni í lögum í dag að slökkvilið megi ekki fara inn í íbúðarhúsnæði.
Ég hef beðið Húsnæðis- og mannvirkjastofnun um að skoða sérstaklega hvort það sé ástæða til þess að fara í einhverjar lagabreytingar.
Ég er tilbúinn til þess að koma fram með þær lagabreytingar sem þurfi til að draga úr líkum að svona geti gerst aftur,“ segir Ásmundur Einar.
Hægt er að hlusta á viðtalið við Ásmund í heild sinni í spilaranum hér að neðan.















Undirbýr frekari flutninga opinberra stofnana út á land
Félags- og barnamálaráðherra hyggst flytja fleiri opinberar stofnanir út á land á næstunni.
Brunavarnasvið Húsnæðis- og mannvirkjastofnunar verður flutt norður á Sauðárkrók í haust að ákvörðun ráðherrans en sérfræðingar innan deildarinnar hafa áður lýst því yfir að þeir hyggist ekki flytjast búflutningum norður.
Ásmundur Einar Daðason, félags- og barnamálaráðherra, sagði í Sprengisandi á Bylgjunni í morgun að það væri mikilvægt fyrir landsbyggðina að þangað séu fluttar opinberar stofnanir.
Því fylgi mikil verðmætasköpun sem einnig skapi fjölbreytni.
„Það er þjóðhagslega mikilvægt, við erum að reyna að byggja allt upp hér í kring um landið.
Atvinnuuppbyggingu, gjaldeyrisskapandi uppbyggingu, hvort sem er í ferðaþjónustu, landbúnaði, iðnaði, einhverri náttúrunýtingu og þessi tegund starfa sem opinber störf eru þau styðja mjög vel fyrir þá uppbyggingu,“ segir Ásmundur.
„Skapar aukna fjölbreytni, skapar betri stoðir undir þessa auðlindanýtingu og gjaldeyrissköpun þjóðarinnar.“
Ákvörðun Ásmundar um að flytja brunavarnasvið Húsnæðis- og mannvirkjastofnunar hefur verið harðlega gagnrýnd af starfsmönnum þess og Landssambands slökkviliðs- og sjúkraflutningamanna.
Sex menn sem búa yfir sérþekkingu í brunamálum og starfa í deildinni eru allir búsettir á höfuðborgarsvæðinu og ætlar enginn þeirra að flytja búferlum til Sauðárkróks.
„Ég held það sé alveg ljóst að um það séu pólitískt skiptar skoðanir hversu hart eigi að ganga fram í þessu.
Mín skoðun er, og hefur alltaf verið, sú að við eigum að ráðast í róttækar aðgerðir til þess að dreifa hinum opinberu störfum betur,“ segir Ásmundur.
„Við sjáum það að nágrannaþjóðir okkar, Norðmenn og Danir hafa verið að gera þetta með góðum árangri.“
Hann segist sannfærður um að mikill meirihluti þjóðarinnar vilji sjá meiri dreifingu á opinberum stofnunum um landið.
„Ég held það þurfi að taka frekari pólitískar ákvarðanir um flutning opinberra starfa út á land, líkt og ég var að gera með Húsnæðis- og mannvirkjastofnun.“
Hann tekur dæmi um flutning Matvælastofnunar á Selfoss, Landmælinga Íslands til Akraness og Atvinnuleysistryggingar á Skagaströnd.
„Það er vinnustaður á Skagaströnd í dag sem skiptir miklu máli fyrir það samfélag.
Ég held að við eigum að stíga frekari skref í þessa veruna.“
„Ég er að undirbúa frekari skref í þessa veruna.
Frekari flutninga.“
Á fimmta tug handteknir í Seattle
Kerfisbundnum rasisma og ákvörðun Bandaríkjaforseta um að senda sveitir alríkislögreglumanna í borgir til að kveða niður óeirðir var mótmælt víða í gær.
Á fimmta tug mótmælenda voru handteknir í Seattle.
Lögreglan í Seattle beitti blossasprengjum og piparúða í fjölmennum mótmælum þar í gær sem lögreglan hefur lýst sem óeirðum.
21 lögreglumaður slasaðist og minnst 45 mótmælendur voru handteknir.
Tveir mánuðir eru síðan mótmælaalda gegn kerfisbundnum rasisma hófst í Bandaríkjunum eftir að lögreglumaður varð George Floyd að bana.
Blásið var til mótmælanna til að sýna mótmælendum í Portland samstöðu.
Þar hefur ítrekað komið til harðra átaka milli lögreglu og mótmælenda eftir að Bandaríkjaforseti sendi þangað sveitir alríkislögreglumanna, sem keyrt hafa um á ómerktum bílum, í óþökk yfirvalda.
Þúsundir komu saman í Portland um helgina og beitti lögregla táragasi og gúmmíkúlum þegar sló í brýnu milli þeirra og mótmælenda.
Eignaðist kraftaverkabarn 47 ára
Bandaríska raunveruleikastjarnan Kenya Moore lætur gott að sér leiða með því að styrkja fólk sem þarf á tæknifrjóvgun að halda.
Moore sem er þekkt fyrir þátttöku sína í þáttunum The Real Housewives of Atlanta eignaðist sitt fyrsta barn 47 ára eftir tæknifrjóvgun og kallar dóttur sína kraftaverkabarnið.
„Beið næstum því allt mitt líf eftir því að eignast barn,“ sagði Moore í viðtali við People.
„Svo ég þekkit angistina sem fólk finnur fyrir, sérstaklega konur finna fyrir, að hugsa það ég gæti mögulega ekki eignast barn.“
Moore áttaði sig að hún væri að renna út á tíma þegar hún varð fertug.
„Ég vildi ekki eignast barn ein.
Ég vildi ekki verða einstæð móðir.
Svo ég beið og eftir fertugt, horfði ég upp og hugsaði guð minn góður,“ sagði Moore sem kynntist þó ekki barnsföður sínum fyrr en hún var orðin 46 ára.
Einu ári seinna eignuðust þau dóttur.
Raunveruleikastjarnan segir dóttur sína vera kraftaverkabarn á fleiri en einn hátt.
Auk þess sem Moore var eldri en flestar frumbyrjur kom dóttir hennar í heiminn einum og hálfum mánuði fyrir settan dag.
Moore fór í keisaraskurð sem reyndist erfiður og tók mun lengri tíma en hefðbundinn keisaraskurður.
„Ég kalla hana kraftaverkababrnið af því að þetta var barn sem allir sögðu að væru nánast engar líkur fyrir mig að eignast,“ sagði Moore í viðtalinu.










Læknir hljóp 35 kílómetra með grímu
Breski læknirinn Tom Lawton hljóp á dögunum 35 kílómetra með andlitsgrímu til að sýna fram á að súrefnismettun minnkaði ekki við notkun andlitsgríma.
Lawton er læknir við Bradford Royal-sjúkrahúsið og hefur unnið þar á meðan heimsfaraldurinn hefur geisað.
Til þess að afsanna kenninguna um súrefnismettun og til þess að hvetja fólk til að vera með andlitsgrímu ákvað Lawton að hlaupa í vinnuna og aftur til baka með grímu.
Áður en hann lagði af stað stofnaði hann til söfnunar á GoFundMe fyrir The Trusell Trust sem sér um matargjafir í Bradford og víða um Bretland.
„Ég er mikill stuðningsmaður alls þess sem heldur okkur öruggum.
Þess vegna hef ég verið í áfalli yfir röngum upplýsingum sem hafa borist manna á milli um að andlitsgrímur minnki súrefnismettunina hjá fólki,“ sagði Lawton.
Lawton sagði að hann hefði áður keppt í þríþraut en á meðan heimsfaraldurinn geisaði hefði þolið hjá honum minnkað.
Á mánudaginn síðasta hljóp hann kílómetrana 35.
„Ég tók grímuna aldrei af (enginn matur né drykkur) og súrefnismettunin þrjóskaðist 98% í hvert einasta skipti sem ég kíkti,“ skrifaði Lawton á Twitter að hlaupi loknu.
Jóakim prins enn á sjúkrahúsi
Jóakim prins af Danmörku liggur nú á Háskólasjúkrahúsinu í Toulouse í Frakklandi og er ástand hans stöðugt.
Prinsinn gekkst undir heilaskurðaðgerð í gær eftir að hafa greinst með blóðtappa.
„Ástand Jóakims prins er enn stöðugt.
Prinsinn komst blessunarlega í hendur fagmanna í tæka tíð og líður vel eftir atvikum.
Það er of snemmt að segja til um hve lengi hann verður á spítalanum á þessari stundu,“ segir Lene Balleby, upplýsingafulltrúi dönsku konungshallarinanr, í skriflegu svari til danska ríkisútvarpsins.
Aðeins eru nokkrir dagar liðnir frá því konungsfjölskyldan fagnaði 18 ára afmæli Felix prins Jóakimssonar, hans næstelsta sonar.
Var afmælinu fagnað á víngarði drottningarinnar, Château de Cayx í Cahors í Suður-Frakklandi.
Var fjölskyldan enn þar í fríi þegar Jóakim var lagður inn á spítala í gær.
Jóakim, sem er 51 árs, fluttist til Frakklands í fyrra þar sem hann er við nám í herskólanum Ecolé Militaire, fyrstur Dana.
Þá vinnur hann sem varnarmálasérfræðingur í danska sendiráðinu í París.
Frakklandstenging prinsins er sterk enda er faðir hans heitinn, Hinrik prins, franskur og eiginkona hans, María prinsessa, sömuleiðis.
Selur íbúðina sem hún hefur búið í í 30 ár
Leikkonan Susan Sarandon hefur sett heimili sitt í New York borg í Bandaríkjunum á sölu.
Saradon hefur búið í íbúðinni síðastliðin 30 ár og alið upp öll sín börn þar.
Húsið sem íbúðin hennar Sarandon er var byggt fyrir fyrri heimstyrjöldina og er í Chelsea hverfinu á Manhattan.
Ásett verð eignarinnar eru litlar 7,9 milljónir bandaríkjadala eða rúmlega einn milljarður íslenskra króna.
Íbúðin er rúmir 560 fermetrar og er á 7. og 8. hæð hússins.
Sarandon keypti húsið upphaflega árið 1991 með fyrrverandi eiginmanni sínum, Tim Robbins.
Þegar þau skildu árið 2011 fékk Sarandon húsið.
Sarandon og Robbins eignuðust Jack og Miles saman en fyrir átti hún dótturina Evu.
Öll börnin þrjú ólust upp í íbúðinni.
Í henni eru sex svefnherbergi, fimm og hálft baðherbergi.
Íbúðin er björt og falleg og einstaklega fallega innréttuð.
































































Heyskapur á blússandi siglingu á Suðurlandi
Heyskapur á Suðurlandi hefur gengið óvenjulega vel í sumar enda veðrið búið að vera bændum hagstætt.
Flestir eru búnir með fyrsta slátt, annar sláttur er víða hafin og þá er reiknað með að einhverjir nái þriðja slætti í lok sumars.
Veðrið hefur leikið við sunnlenska bændur eins og aðra íbúa landshlutans í sumar og ekki spilli sprettan fyrir á túnum bænda.
Heyskapur hefur því gengið vel.
Sigurður Ágústsson, kúabóndi í Birtingaholti í Hrunamannahreppi og verktaki í heyskap er sáttur og sæll.
„Já, það hefur bara gengið ljómandi vel, ég held að bændur hljóti bara að vera brattir, það er búið að ganga fínt enda búið að vera mjög gott veður síðasta hálfa mánuðinn.
Heyin eru mjög góð enda uppskeran góð og gæði heyjanna fín heilt yfir,“ segir Sigurður.
Sigurður segir að það færist í vöxt, ekki síst hjá kúabændum að þeir heyi í flatgryfjur eða útistæður, sem hefur gefist mjög vel en það sé þó lang mest að gera í rúlluheyskapnum.
„Það er líflegt, já, já, þetta er reyndar búið að vera mjög þægilegt núna síðasta hálfan mánuðinn eða þrjár vikurnar, það er búið að vera svo þurrt og gott og þá er svo þægilegt að eiga við þetta.
Það munar öllu, það er minna stress og hægt að geyma til morguns stundum það sem væri hægt að gera í dag, þannig að það er ljómandi þægilegt.
En heldur Sigurður að einhverjir bændur muni slá þrisvar?
„Já, ég gæti alveg trúað því, þeir sem voru fyrstir.
Við byrjuðum 17. júní, það gæti alveg verið að þeir sem voru fyrstir þurfi að taka þrisvar eitthvað.“
Frumleg lausn hjá úlfunum - Svona koma þeir í veg fyrir meiðslin
Kantmaðurinn Adama Traoré, sem leikur með Wolves í ensku deildinni, er gríðarlega hraður leikmaður.
Andstæðingar hans hafa átt það til að grípa í hann til að passa að hann komist ekki framhjá þeim.
Þetta hefur orðið til þess að öxlin hans hefur dottið nokkrum sinnum úr lið en nú hafa úlfarnir komið með lausn á vandamálinu.
The Sun greinir frá þessu.
Í leik Wolves gegn Crystal Palace mátti sjá sjúkraliða smyrja einhverju á axlirnar á Traoré.
„Þetta er eitthvað sem við urðum að gera til að vernda Traoré,“ segir heimildarmaður innan Wolves en það sem var verið að bera á hann var barnaolía.
„Það að gera hann sleipari gerir varnarmönnum erfiðara fyrir að grípa í hann og þannig getum við komið í veg fyrir frekari meiðsli.“
Öxlin hans Traoré datt fyrst úr lið þegar Wolves spilaði gegn Tottenham í desember.
Síðan þá hefur öxlin dottið úr lið fjórum sinnum, nú síðast gegn Sheffield United fyrr í þessum mánuði.































GPS-kerfið kann að vera ótryggt
Mörg ríki vinna að því að koma sér upp annarri staðsetningartækni en GPS-kerfinu.
Verkfræðilektor segir að ástæða kunni að vera til að hafa áhyggjur af öryggi GPS-kerfisins, sem er í eigu Bandaríkjahers.
Gamla Loran-kerfið hefur gengið í endurnýjun lífdaga.
GPS-tæknin fylgir okkur við hvert fótmál.
Við notum hana þegar við fljúgum, siglum og keyrum, við landmælingar, í iðnaði og frístundum.
Fæstir leiða hugann að því að hún er hernaðartæki í eigu Bandaríkjahers, sem opnaði hana fyrst fyrir almennri notkun á níunda áratug síðustu aldar.
GPS-tæknin notar hnit frá gervitungli í 20.000 kílómetra hæð yfir jörðu, og því hafa skilyrði í náttúrunni lítil áhrif á hana.
„En það er mjög auðvelt að trufla hana.
Og illviljað fólk getur á auðveldan hátt truflað móttöku þessara merkja,“ segir Sæmundur E. Þorsteinsson, lektor í verkfræði við Háskóla Íslands og sérfræðingur um áhættustjórnun og öryggismál fjarskipta.
Hann segir líka auðvelt að senda villumerki með rangri staðsetningu, til dæmis í hernaði.
„GPS kerfið er í eigu varnarmálaráðuneytisins bandaríska.
Þau hafa fullvissað almenning um að kerfið sé til reiðu á öllum stundum.
En vissulega geta þeir slökkt á þessu ef það dytti inn í hausinn á mjög sérvitrum forseta að láta gera slíkt, þá gæti hann væntanlega gert það,“ segir Sæmundur.
Því séu mörg ríki farin að huga að öðrum kerfum og staðsetningartækni.
Bæði Rússar og Kínverjar starfrækja sín eigin gervitunglakerfi, og Evrópusambandið er að hrinda staðsetningarkerfinu Galileo af stokkunum.
„Galileo kerfið er fyrst og fremst byggt til borgaralegrar notkunar.
Það hefur kannski ívið meiri nákvæmni og er náttúrulega undir stjórn Evrópusambandsins.
Þá eru það ekki ein stjórnvöld sem ráða því algerlega heldur mörg,“ segir Sæmundur.
En margir eru líka farnir að horfa aftur til gömlu lóran-tækninnar.
Hún er byggð á útvarpsbylgjum og var notuð frá 6. áratugnum og þar til GPS-tæknin tók yfir.
Lóran-merkin eru send á mjög löngum bylgjum frá sendum niðri á jörðinni.
„Það er þá ný útgáfa af Lórankerfinu sem heitir eLoran, sem stendur fyrir Enhanced Loran, menn eru alvarlega að skoða það í mörgum löndum að hafa það sem kerfi til vara, því það lýtur svolítið öðrum lögmálum að trufla það, það er miklu erfiðara en að trufla gervitunglakerfi,“ segir Sæmundur.
Þó sé sennilega öruggast að hafa aðgang að sem flestum staðsetningarkerfum.











Flaug frá Hornafirði til Höfðaborgar
Tyrkjadúfa, rósastari, hringdúfa, víxlnefur, glitbrúsi og grátrana eru meðal þeirra fugla sem flækst hafa hingað til lands í sumar.
Á vef Fuglaathugunarstöðvar Suðausturlands fuglar.is má nær daglega sjá stuttar fréttir um flækingana, hvar þeir hafa sést og stundum kyn þeirra.
Þeir eru margir fuglaáhugamennirnir á Íslandi.
Til marks um það má nefna fjölda þeirra sem líkar við Facebook-síðuna Íslenskar fuglategundir.
Meðlimir hópsins eru um 14.600.
Þar er deilt myndum af fuglum og augljóst að Ísland er ríkt af góðum ljósmyndurum sem hafa þolinmæðina sem þarf til að mynda fugla.
Brynjúlfur Brynjólfsson er einn af þeim.
Binni, eins og hann er kallaður, er starfsmaður Fuglaathugunarstöðvar Suðausturlands og Náttúrstofu Suðausturlands, og fylgist vel með fuglalífinu á því svæði.
Hann talar fallega um þessi dýr sem auðga lífríkið á Íslandi og gegna þar mikilvægu hlutverki og þá skiptir engu hvort að fuglinn sé stór og mikill ránfugl eða lítill spörfugl.
Fuglaathugunarstöðin var stofnuð árið 2005 á afmælisdegi Hálfdáns Björnssonar á Kvískerjum í Öræfum með það að markmiði að halda á lofti og áfram þeim merku náttúrurannsóknum sem hann stundaði allt frá árinu 1940.
„Hálfdán var þrettán ára gamall þegar hann fór að viða að sér upplýsingum um fugla,“ segir Brynjúlfur í samtali við Kjarnann.
„Við á fuglaathugunarstöðinni erum ekki að gera nákvæmlega það sama og Hálfdán gerði en erum að byggja ofan á hans gögn með því að telja og merkja fugla.“
Hálfdán var bóndi og alþýðuvísindamaður, fæddur 14. mars árið 1927.
Hann ritaði fjölda vísindagreina um plöntur, skordýr og fuglalíf.
Hann lést 10. febrúar 2017, tæplega níræður að aldri.
Hálfdán og systkini hans á Kvískerjum vöktu áhuga margra sem þeim kynntust á íslenskri náttúru.
Í þeim hópi er Björn Gísli Arnarson, „hinn starfsmaður“ Fuglaathugunarstöðvarinnar.
Björn ólst upp á Reynivöllum í Suðursveit og hlaut hann ríkulegt náttúruppeldi hjá nágranna sínum, Hálfdáni á Kvískerjum.
En hvað er það nú eiginlega sem Fuglaathugunarstöðin á Suðausturlandi gerir?
Um 20. mars ár hvert setur Fuglaathugunarstöðin upp sérstök fuglanet í Einarslundi, trjálundi skammt innan við Höfn í Hornafirði.
Þar eru gerðar staðlaðar merkingar á þeim fuglum sem koma í netin.
Netin eru tekin niður í kringum 10. maí er varptíminn hefst.
Netin eru uppi alla daga, að minnsta kosti frá um klukkan sex að morgni og fram yfir hádegi.
Og þeirra þarf að vitja á klukkutíma fresti.
Fuglarnir sem í þau koma eru merktir, mældir og sleppt svo aftur út í frelsið.
Á klukkutíma fresti, spyr blaðamaður í forundran.
„Já, við skiptum þessu með okkur, ég og Bjössi.
Þar sem við þurfum nú að vinna fyrir okkur þá getur þetta verið töluvert púsluspil en einhvern veginn tekst okkur að sinna þessu,“ segir Brynjúlfur.
Netin eru svo aftur sett upp á tímabilinu 1. ágúst til 10. nóvember — alla daga sem veður leyfir.
Á milli þess að vakta netin og á þeim tímabilum sem þau eru ekki uppi eru Brynjúlfur og Björn að merkja kríur, skúma og ýmsa mófugla þar sem þeir ná til þeirra.
Að auki taka þeir að sér ýmis sérverkefni.
Eitt þessara verkefni er unnið í samvinnu við Náttúrufræðistofnun Íslands og snýst um að safna skógarmítlum af fuglum.
„Skógarmítillinn stekkur á fuglana á þeirra vetrarstöðvum og fær svo far með þeim hingað til lands á vorin.
Þetta gerist stuttu áður en þeir leggja af stað og þess vegna eru þessir mítlar ekki stórir þegar þeir koma til Íslands.
Svo hoppar hann af fuglinum og reynir að finna sér einhvern annan hýsil þegar hann þarf á því að halda.“
En nóg um mítla.
Spurður um hvernig fuglarnir á Suðausturlandi hafi það þetta sumarið segir Brynjúlfur að varp kríunnar virðist ganga vel — þar sem hún yfir höfuð verpi.
„Aðal varp kríunnar hér er við Hala í Suðursveit og þar gengur allt vel.
En það er aftur á móti ekkert varp að finna lengur við Jökulsárlón þar sem fyrir nokkrum árum var gríðarstórt varp.“
Hann segir að fyrir nokkrum árum hafi þar orpið yfir þúsund kríupör en að nú sé hægt að telja þau á fingrum annarrar handar.
„Þegar við horfum til mó- og vaðfugla þá finnst mér það hafa minnkað síðustu árin hvað maður finnur af þeim.
En það er auðvitað alltaf breyting á milli ára.“
Það sem geti skýrt þá miklu breytingu snýst að sögn Brynjólfs líklegast um framboð á æti.
„Þetta snýst jú allt um mat.“
Þá geti mannanna verk einnig haft sitt að segja um afkomu fugla og annarra dýra.
En sumir fuglar virðast hafa það býsna gott á Suðausturlandi þetta sumarið.
„Eitt af því sem mér finnst jákvætt er að kjóa er að fjölga aftur eftir mikla lægð,“ segir Brynjúlfur, „en á meðan hefur skúmnum hrakað hrikalega síðustu ár og áratugi.“
Af spörfuglum er það að frétta að svo virðist sem maríuerlunni ætli að ganga vel í sínu varpi í sumar líkt og í fyrra.
Skógarþröstum og þúfutittlingum hafði fækkað nokkuð en Brynjúlfur segir það ekki koma í ljós fyrr en í haust hvernig þetta sumar hafi reynst þeim.
En snúum okkur að flækingunum.
Oft vekja þeir mikla athygli, sérstaklega ef þeir eru mjög fáséðir og jafnvel litskrúðugir.
Þessir tveir athyglisverðu þættir eiga um einn vinsælasta flæking sumarsins: Rósarstarann.
„Annars hefur verið tiltölulega rólegt í sumar í flækingunum,“ segir Brynjúlfur en nefnir að í sveitinni sé nú að finna grátrönu og þá hafi hringdúfur sést og séu farnar að verpa hér.
Þegar Brynjúlfur og Björn komast í tæri við flækinga merkja þeir þá líka, rétt eins og aðra fugla.
Merkingar eru alþjóðlegar og þær eru stundaðar út um allan heim.
Að ýmsu er hægt að komast með merkingunum, t.d. hverjar vetrarstöðvar fuglanna eru, hvar þeir verpa og hverjar farleiðir þeirra eru.
„Það er jafnvel hægt að sjá hvað þeir eru lengi á farflugi,“ bendir Brynjúlfur á.
Þessar upplýsingar eru gagnlegar að mörgu leyti, til að mynda þegar kemur að farsóttum á borð við fuglaflensur.
„Það er alltaf verið að auka þekkinguna.“
Ef einhver úti í heimi finnur fugl sem merktur hefur verið af Fuglaathugunarstöð Suðausturlands eru upplýsingarnar sendar til Náttúrufræðistofnunar Íslands.
„Við höfum fengið endurheimtur allt frá Höfðaborg í Suður-Afríku.
Þar fannst kría sem við höfðum merkt.
Ein kría frá okkur fannst síðar í Bandaríkjunum.“
Einn fugl er Brynjúlfi sérstaklega hugleikinn og það er skúmurinn.
„Skúmurinn er okkar fugl,“ segir hann og bendir á að Fuglaathugunarstöðin og Náttúrstofa Suðausturlands sinni því verkefni að fylgjast með afkomu hans — sem er orðin ansi slök og nú er hann kominn á válista.
Erfitt sé að fullyrða hvað hafi valdið hruni í stofninum en ein kenningin er sú að skúmurinn hafi gert sér sjávarfang sem áður var hent af fiskibátum og út í sjó að góðu en að nú sé farið að nýta það miklu betur og það hafi áhrif á skúminn.
Ertu á besta staðnum á landinu til að fylgjast með fuglum?
„Þú færð mig náttúrlega ekki til að segja nei,“ segir Brynjúlfur hlæjandi og bætir við: „Þar sem við erum nú líka að eltast við flækingsfugla þurfum við víst að fara víðar.“
En vissulega er Suðausturlandið sérstakt þegar kemur að fuglalífi.
„Þetta svæði er eins og trekt inn á landið frá Evrópu en svo dreifast fuglarnir héðan.
Að vera hér að skoða farfugla og flækingsfugla er mjög áhugavert en hér er minna að finna af varpfuglum heldur en víða annars staðar á landinu.
Það er ekki langt frá fjöru og til jökuls, þannig að svæðið sem slíkt hentar vel til athugunar á fuglum.“
En á Brynjúlfur uppáhaldsfugl?
Hann hugsar sig um í stutta stund áður en hann svarar.
Finnst spurningin erfið.
„Bjúgnefja er minn fugl enda hef ég fundið níu af þeim tíu sem sést hafa á landinu,“ svarar hann loks.
„Mér finnst nú einna skemmtilegast að taka myndir af hrossagaukum.
Svo er alltaf gaman að finna fugla sem ekki hafa sést áður hér á landi eða eru sjaldgæfir, svo ég tali nú ekki um að finna nýja tegund fyrir Evrópu.“
En það hafa þeir félagar Binni og Bjössi báðir gert.
Ef þú vilt fylgjast betur með starfi Binna og Bjössa hjá Fuglaathugunarstöð Suðausturlands getur þú fylgst með starfi þeirra á Facebook og á vefnum Fuglar.is
Sádi-Arabía – Sólarströnd framtíðarinnar? Ekkert áfengi eða bikiní
Ferðamannaiðnaðurinn hefur vaxið gríðarlega mikið víða um heim á undanförnum árum og nú vilja yfirvöld í Sádi-Arabíu fá sinn skerf af kökunni.
Hyggjast yfirvöld eyða sem svarar til um 60.000 milljörðum íslenskra króna til búa til ferðamannaparadís í landinu.
The Guardian skýrir frá þessu.
En þessi ferðamannaparadís verður ekki í þeim stíl sem við Íslendingar eigum að venjast í sunnanverðri Evrópu.
Áfengi verður ekki í boði og konum verður ekki heimilt að sóla sig í bikiníum.
En hvernig á þá að lokka ferðamenn til þessa strangtrúaða íslamska lands?
Það á til dæmis að gera með því að reisa nýja borg þar sem verða hvítar strendur, tungl (auðvitað búið til af mönnum), drónaleigubílar og vélmenni sem þjóna fólki.
The Guardian segir að það sé Mohammed bin Salman, krónprins Sádi-Arabíu sem vill leggja í þessa fjárfestingu.
Peningarnir verða að sjálfsögðu sóttir í olíuauð landsins.
Krónprinsinn segir að það sé ekki til umræðu að konur geti sleppt að hylja axlir og hné á opinberum stöðum en viðurkennir um leið að það sé ekki einfalt mál að skapa ferðamannaparadís í landinu því það sé of heitt þar þegar sólin er hátt á lofti og ekki sé hægt að treysta á vindkælingu.
En svo má velta fyrir sér hvort það dragi ekki einnig úr áhuga væntanlegra ferðamanna ef þeir geta ekki keypt sér áfengi.
























Kínverjar gefa Reykjanesbæ 2.000 andlitsgrímur til stuðnings baráttunnar við kórónuveiruna
Sendiherra Kínverja, Jin Zhijian, afhenti bæjarstjóra Reykjanesbæjar tvö þúsund andlitsgrímur í liðinni viku.
Tilefnið var heimsókn bæjarstjórans í kínverska sendiráðið 22. júlí síðastliðinn.
Víkurfréttir greindu fyrst frá.
Tilefni heimsóknar bæjarstjórans var að endurgjalda heimsókn kínverska sendiherrans í Reykjanesbæ, þar sem hann heimsótti ráðhúsið og fundaði með bæjarstjóranum.
Segir Víkurfréttir að þar hafi verið rætt um að efla vinabæjarsamstarf milli Reykjanesbæjar og Xianyang borgar, en bæjarfélögin hófu samstarf sín á milli árið 2014.
Gjöfin, 2.000 andlitsgrímur, á rætur að rekja í þetta vinabæjarsamstarf, en borgaryfirvöld í Xianyang vildu gefa grímur og styðja þannig við baráttuna við kórónuveirufaraldurinn.
Segir í frétt Víkurfrétta að grímurnar verða notaðar í viðkvæmum stofnunum og starfsstöðvum Reykjanesbæjar fyrir bæði starfsmenn og aðra gesti sem þangað koma.
Á meðfylgjandi mynd má sjá auk fána Íslands og Alþýðulýðveldisins Kína, áletrun á andlitsgrímukassanum þar sem stendur „Ber er hver að baki, nema sér bróður eigi.“
Thomsen vill fara frá KR - Reiknar með að lækka í launum
Tobias Thomsen ætlar að reyna að komast heim til Danmerkur, frá Íslandsmeisturum KR, í næsta mánuði og segist finna fyrir áhuga frá félögum í dönsku 1. deildinni.
Thomsen hefur leikið á Íslandi frá árinu 2017 og orðið Íslandsmeistari bæði með Val og KR.
Þessi 27 ára sóknarmaður segist hins vegar farinn að sakna Danmerkur og vill flytja þangað með kærustu sinni, Stefaníu Jakobsdóttur.
Samningur Danans við KR gildir til loka þessarar leiktíðar svo að ljóst er að danskt félag þyrfti að semja við KR um kaupverð til að fá hann í ágúst, áður en ný leiktíð hefst í Danmörku.
Annars yrði Thomsen að bíða þar til í vetur með að komast til Danmerkur.
„Já, ég veit að dönsku deildirnar byrja aftur í lok ágúst.
Það þýðir auðvitað að ég þyrfti að rifta samningnum mínum við KR-inga en ég hef sagt þeim að ég sakni Danmerkur, og þeir hafa fullan skilning á því,“ sagði Thomsen við bold.dk.
Hann bætti við að hann ætti í mjög góðu sambandi við Rúnar Kristinsson þjálfara, sem hefði sýnt stöðunni fullan skilning, og Thomsen sagðist ekki telja að kaupverðið yrði mikið vandamál.
„Ég hef líka átt samtöl við tvö 1. deildarfélög eftir að sú deild var að klárast og liðin vissu hvar þau myndu enda.
Það hefur verið svolítill áhugi nú þegar varðandi komandi tímabil svo það getur vel verið að ég fari til Danmerkur áður en að íslenska deildin hættir,“ sagði Thomsen en bætti við að ljóst væri að ekki væru mörg félög í Danmörku sem gætu keypt upp samning hans við KR.
„Þetta er ekki alveg ljóst núna en það hefur verið áhugi.
Ég þarf líka að finna besta möguleikann fyrir mig og mína kærustu, sem er frá Íslandi og kemur með mér.
Þetta veltur á nokkrum hlutum,“ sagði Thomsen og kvaðst horfa fyrst og fremst til Kaupmannahafnar.
Thomsen sagði KR-inga ekki þurfa að hafa áhyggjur af því að hann gæfi sig ekki allan í æfingar og leiki, þó að hann saknaði Danmerkur.
„KR veit hvað það fær frá mér og það er að ég geri hlutina 100 prósent.
Ég get alveg litið framhjá því að ég sakni Danmerkur þegar ég er á æfingum eða í leikjum,“ sagði Thomsen, sem segir ljóst að hann muni lækka í launum við að fara frá Íslandsmeisturunum í næstefstu deild Danmerkur.
„Ég mun sennilega þurfa að lækka aðeins í launum, út af kórónuveirukrísunni sem virðist hafa hrellt dönsku félögin aðeins meira en þau íslensku.
En ég er líka í námi og ein lausn gæti verið að félag útvegaði mér vinnu.
Flest félögin í 1. deild eru jú með samkomulag við styrktaraðila.
Ég er að læra íþróttastjórnun í gegnum leikmannasamtökin og er að klára bachelor-gráðuna,“ sagði Thomsen.
Thomsen hefur aðeins verið í byrjunarliði KR í tveimur leikjum í Pepsi Max-deildinni á þessari leiktíð, en komið við sögu í fimm leikjum og skorað eitt mark.
Hann byrjaði 21 leik fyrir liðið í fyrra og skoraði sjö mörk.
KR er jafnt Val að stigum á toppi Pepsi Max-deildarinnar og á leik til góða, en liðið mætir KA á Akureyri í dag.






































Beið þar til á 98. mínútu í lokaleiknum með að skora fyrsta mark tímabilsins
Jesse Lingard hafði ekki skorað né lagt upp í ensku úrvalsdeildinni á þessari leiktíð, þar til hann skoraði gegn Leicester í dag á 98. mínútu í lokaumferð deildarinnar.
Lingard hafði ekki skorað í ensku úrvalsdeildinni síðan hann skoraði tvívegis gegn Cardiff í desember 2018.
Hann kom inn á sem varamaður í dag fyrir Manchester United þegar liðið mætti Leicester í úrslitaleik um Meistaradeildarsæti.
Þegar rúmar sjö mínútur voru komnar framyfir venjulegan leiktíma hirti Lingard boltann af Kasper Schmeichel markmanni Leicester og skoraði í autt markið.
Langþráð mark hjá Jesse Lingard.
Leikmenn Real Madrid undanþegnir reglum um sóttkví
Zinedine Zidane og lærisveinar hans í Real Madrid munu geta mætt til Englands í seinni leik sinn við Manchester City, í Meistaradeild Evrópu, án þess að þurfa að fara í tveggja vikna sóttkví.
Bresk stjórnvöld hafa ákveðið að ferðamenn frá Spáni þurfi að fara í tveggja vikna sóttkví, til að hefta útbreiðslu kórónuveirunnar.
Á því eru þó undantekningar, eins og í tilfelli keppnisliða á hæsta stigi íþrótta.
Þetta staðfesti ráðuneyti íþróttamála við Sky Sports.
Ráðuneytið segir að þeir einstaklingar sem undanþegnir séu reglunum muni aðeins vera á afmörkuðum svæðum, fyrir luktum dyrum.
Þetta eigi við um íþróttastjörnur, dómara, þjálfara, læknateymi og fjölmiðlafólk.
Madridingar geta því mætt Manchester City þann 7. ágúst án þess að þurfa að dvelja lengi á Englandi, en þeir eru 2–1 undir í einvíginu eftir að hafa tapað á Santiago Bernabeu þann 26. febrúar.
Sigurliðið kemst áfram í 8—liða úrslit sem fram fara í Portúgal.
Úrhellisrigning og lægð yfir landinu um verslunarmannahelgina
Af fréttum af yfirfullum hótelum og tjaldsvæðum að dæma, í hið minnsta sunnantil, er ljóst að Íslendingar hafa verið duglegir að ferðast innanlands þetta sumarið.
Hafa þeir sem lagt hafa land undir fót jafnframt verið með eindæmum heppnir með veður og veðurálitsgjafar DV á einu máli um að sumarið hafi bara verið hreint út sagt prýðilegt, hingað til að minnsta kosti.
En nú líður senn að verslunarmannahelgi sem hefur hingað til verið mesta ferðahelgi ársins.
Þó er óljóst hvernig hún verður þetta árið, samanborin við aðrar helgar, enda liggur nú fyrir að viðburðir sem á venjulegu ári hafa dregið mikinn fjölda fólks að verða ekki haldnir.
Nægir þar að nefna þjóðhátíð sem dæmi.
Veðrið mun svo að sjálfsögðu spila stórt hlutverk, en nú er útlit fyrir úrhellisrigningu um allt land, en þó sérstaklega sunnan og suðvestan til.
Veðurstofan spáir úrhellisrigningu frá fimmtudagskvöldi og í hið minnsta fram á laugardagskvöld.
Tekið skal fram að dæmi eru um að langtímaspár er ekki heilagur sannleikur hér á norðanverðu Atlantshafi og geta sjálfsagt tekið breytingum.
Veðurfræðingurinn knái Einar Sveinbjörnsson segir í spá sinni á veðurvef sínum, Bliku, að lægðar sé að vænta um verslunarmannahelgina.
Segir hann: Lægðardrög í háloftunum með tilheyrandi kulda sem of oft nær einnig niður til yfirborðs, leiðir til þess að þegar hlýrra loft úr suðvestri reynir að nálgast myndast bara lægð með vindi og úrkomu.
Vitanlega líka hlýrra lofti sem „fýkur“ hér norður yfir.
Einar birtir spákort spá sinni til stuðnings og segir „Lítil bylgja frá Ameríku berst til austurs og með henni sumarhlýtt loft.
Þegar hún nálgast nær hún að „blómstra“ í formi lækkandi loftþrýstings og álitlegrar sumarlægðar.“
Stóru spálíkunin, Evrópska reiknimiðstöðin til vinstri á kortinu og Bandaríska GFS spáin til hægri eru nokkuð samtíga með þessa þróun.
Skil lægðarinnar fara skv. spáinni yfir seint á fimmtudag og snemma á föstudag með hvassri A-átt og rigningu á mest öllu landinu.
Lægðarmiðjan um 985 hPa fylgir síðan í kjölfarið.
Að þessu sinni fylgir nokkuð hlýtt loft á Norður- og Austurlandi á laugardag og jafnvel sunnudag einnig.
Hins vegar gæti blásið því samfara.








Elti leikkonu úr Law and Order alla leið til New York
„Ég var skotin í henni eins og maður fær svona æskuskot,“ segir Birna Hrönn Björnsdóttir um Marisku Hargitay, aðalleikkonu þáttanna Law and Order: Special Victims Unit.
Hún var svo bergnumin af leikkonunni að hún mætti á tökustað þáttanna og beið eftir henni klukkutímum saman, bara til að geta sagt hæ.
Þegar Birna Hrönn Björnsdóttir, eigandi ferðaskrifstofunnar Pink Iceland, horfði líkt og margir Íslendingar á spennuþættina Law and Order: Special Victims Unit upp úr aldamótum þá kolféll hún fyrir aðalleikkonu þáttanna Marisku Hargitay.
Birna segir söguna af fundum hennar og leikkonunnar í þættinum Ástarsögur á Rás 1.
Þegar Birna var sjálf unglingur, á þeim aldri sem margir byrja að þróa með sér ofsafengin ástarskot, þá upplifði hún það ekki eins og jafnaldrar sínir því hún stóð hún í ströngu við að bæla sínar eigin kenndir.
Hún þóttist hafa áhuga á drengjahljómsveitum og ungum töffaralegum hjartaknúsurum úr bíómyndum en hafði það alls ekki.
„Ég var að klippa úr poppblöðum og hengja myndir á vegg af Backstreet boys og Jared Leto.
En það var ekkert á bak við það, það var bara ég að fela að ég væri lesbía.“
Hún segir að stundum sé talað um að þegar fólk komi út úr skápnum þá fari það í gegnum síðbúið gelgjuskeið.
„Við eyðum unglingsárunum í að bæla niður þessar unglingahvatir, þessi skot og svona.
Ég held það hafi verið eitt af því sem dró mig að henni,“ segir Birna um leikkonuna.
„Og það var eitthvað við hana.
Mér fannst hún góð leikkona, falleg og hlýleg og ég var bara skotin í henni sko.“
Það hljóp á snærið hjá leikkonunni þegar hún var stödd í New York fyrir nokkrum árum.
Einn besti vinur hennar, Erlingur Óttar Thoroddsen, var að skjóta kvikmynd þar í borg og fékk Birnu og vin þeirra, Gunnar Helga Guðjónsson, til aðstoðar við tökurnar.
„Við vorum að vinna í 30 manna tökuliði og verjum dágóðum tíma með ókunnugu fólki.
Þetta er náttúrulega innilegt andrúmsloft þegar maður eyðir svona löngum tíma saman á dag svo það var talað um allt og ekki neitt.“
Það berst í tal einn daginn að Birna sé mikill aðdáandi Marisku.
Ein konan í tökuliðinu segir vin sinn kannast við leikkonuna því hann var í tökuliði þáttanna.
Birna gat ekki hætt að hugsa um þá staðreynd og spyr nýju vinkonu sína reglulega hvernig vini hennar líki að vinna með leikkonunni og hvort Birna geti fengið að hitta hana.
„Hún segir mér að hætta þessu, hún viti ekkert hvort hún geti látið það gerast,“ segir Birna.
Þegar tökum á kvikmyndinni er loksins lokið skálar hópurinn og Birna reynir í síðasta sinn að sannfæra konuna um að reyna að koma fundinum í kring.
„Hún var búin að fá sér nokkur glös og sagði að hún myndi bara græja þetta.“
Nokkrum dögum síðar sendir Birna konunni skilaboð og spyr hvort eitthvað sé að gerast í málinu.
Konan svarar ekki og Birna ákveður að gefast upp.
Einn morguninn vaknar hún síðan við langþráð skilaboð.
„Ég horfi á símann og öskra uppyfir mig.
Gunnar Helgi vaknar við öskrin og ég segi: Ég verð að fara í sturtu og ég verð að gera mig fína og fara niður í bæ.“
Konan hafði þá skrifað til Birnu að vinur hennar, leikarar og tökulið Law and Order væru stödd á hóteli á Times Square.
„Ég veit ekki hvenær þau byrja eða hvenær þau hætta en þetta er nafnið á hótelinu, gangi þér vel,“ stendur í skilaboðunum og Birna klæðir sig í snatri. Hún spyr í móttökunni hvar tökur fari fram og tekur lyftuna upp á 45. hæð þar sem hópurinn er saman kominn.
Birna kemur sér fyrir og bíður þar til kona í starfsliðinu kemur til hennar og spyr þessa óboðnu konu hvort það megi aðstoða.
„Ég segist vera að leita að Jason og bað konuna að segja honum að Birna frá Íslandi væri komin.“
Þegar vinurinn loks kemur horfir hann forviða á Birnu og spyr hvernig í ósköpunum hún komst alla leið á settið enda átti að vera ströng öryggisgæsla.
Birna útskýrir að hún hafi nú bara tekið lyftuna og biður um að fá að hitta Marisku.
„Jú, ég veit það ekki.
Sestu hérna,“ segir vinurinn og Birna tyllir sér.
Við hlið hennar situr aukaleikari í þáttunum og þau byrja að spjalla saman.
„Ég segir við hann: Ég er aðdáandi, en þú?“ segir Birna.
„Ég spilaði þetta eins og þetta væri eðlilegasti hlutur í heimi.“
Tíminn líður og Birna bíður.
Leikararnir koma reglulega fram þegar hlé er gert á tökum, þeir fá sér snakk og Birna lítur í kringum sig og leitar Marisku sem er hvergi sjáanleg.
Loks kemur vinurinn og segir henni að hann sé því miður á förum.
Birna biður hann að koma sér í hendurnar á öðrum starfsmanni enda hvarflaði ekki að henni að fara neitt strax.
Undrandi samþykkir vinurinn það og nær í annan starfsmann.
„Hann kemur með annan vin sinn og segir: Þetta er konan frá Íslandi sem vill endilega hitta Marisku.“
Svo fer hann.
Loks eftir tveggja tíma bið kemur nýi vinurinn hlaupandi til Birnu.
„Hann segir: Fljót.
Þetta eru óvenjulegar aðstæður í dag, það eru blaðamenn með henni svo hún mun ekkert stoppa.
Hún fer beinustu leið í bíl með þeim svo þú verður að taka sénsinn og fara niður og finna hjólhýsið hennar.
Það er hvítt og það er merkt.
Flýttu þér.“
„Svo lít ég til hægri og missi andlitið“ Birna æðir af stað og fer með lyftunni niður á Times Square.
Þar finnur hún um fjörutíu hjólhýsi, sum merkt og sum ekki.
Hjólhýsi Marisku finnur hún hins vegar ekki og þá fer örvænting að láta á sér kræla.
„Ég finn bugunina hellast yfir mig því ég var búin að eyða hálfum degi í þetta en hugsa svo jæja, ég reyndi.
Þetta var skemmtilegt.“
Vondauf heldur Birna aftur í átt að hótelinu þar sem hún sér inn um gluggann tökuliðið horfa á sig með vorkunnaraugum enda ljóst að Birnu tókst ekki ætlunarverk sitt.
Birna sættir sig við örlögin og það byrjar að rigna.
„Ég fer undir skýli til að skýla mér fyrir rigningunni.
Svo lít ég til hægri og missi andlitið.“
Engin önnur en Mariska Hargitay stóð þar í buxnadragtinni sem hún klæðist í þáttunum og Birna þekkti mætavel — en Birna gat sig varla hreyft af geðshræringu.
„Ég horfi á líkamann og hendurnar og hugsa nú verður þú að hreyfa þig.
Nú verður þú að fara í átt til hennar.“
Birna gerir það og manar sig upp í að pikka í öxlina á leikkonunni.
„Hún lítur á mig og ég get varla sagt neitt.
En ég heilsa bara og segi halló,“ rifjar Birna upp.
„Ég segist vera frá Íslandi og mikill aðdáandi.
Hún segir: Mikið er gaman að hitta þig.“
Samtalið náði ekki mikið lengra því bíll Marisku er mættur og það er flautað á hana.
Mariska snýr sér að Birnu og segir: „Ég verð að fara en það var rosalega gaman að hitta þig.“
Birna kveður átrúnaðargoðið, horfir á bílinn keyra í burtu og brotnar svo saman.
„Ég hringi kjökrandi í Erling og Gunna og þeir héldu að þetta hefði ekki tekist.
En ég var grátandi af spennufalli og gleði.
Ég segi: Jú, ég hitti hana. þið verðið að hitta mig núna.
Svo skáluðum við í sódavatn og tekíla,“ segir Birna.
Hún sér ekki eftir neinu þó hún viðurkenni að hún myndi líklega ekki endurtaka leikinn.
„Þetta er svona einu sinni á ævinni, að fórna svona tíma og orku í að láta svona gerast.
En ég verð alltaf aðdáandi þessarar konu.“
Anna Marsibil Clausen ræddi við Birnu Hrönn Björnsdóttur í þættinum Ástarsögur á Rás 1.
Lögreglan breiði ekki út veiruna
Ástæðulaust er að hafa áhyggjur af því að kórónuveiran geti borist með áfengismælum sem lögreglan notar.
Þetta segir lögregluþjónn í umferðardeild lögreglunnar á höfuðborgarsvæðinu í samtali við mbl.is.
Ábendingar hafa borist mbl.is frá fólki sem hefur áhyggjur af því að sama munnstykki sé notað fyrir alla ökumenn þegar lögreglan tekur sig til, kemur sér fyrir á umferðargötu og lætur alla sem eiga leið um blása.
Lögreglan segir fyllsta hreinlætis þó gætt.
„Það eru í raun ekki sérstök munnstykki heldur erum við með mæla með bikar sem fólk blæs ofan í,“ segir lögreglumaður.
„Sumir vilja leggja varirnar að þessu en við leiðbeinum fólki að halda smá fjarlægð, upp á nokkra tugi sentimetra.“
Spurður hvort það þyki nægileg fjarlægð, segir lögreglumaður svo vera.
Reynist sýni jákvætt, notast lögreglan svo við annan mæli.
Sá er með munnstykki, en það kemur úr innsigluðum plastpoka og er aðeins notað einu sinni.

















Mun skoða lagasetningu um sjálfstæði stjórnarmanna
Forsætisráðherra segir ekki óeðlilegt að lífeyrissjóðir settu sér viðmið í sinni fjárfestingarstefnu um réttindi vinnandi fólks.
Athugasemdir Seðlabankastjóra um að tryggja þurfi sjálfstæði stjórnarmanna lífeyrissjóða, mögulega með lögum, verða teknar til skoðunar.
Eftir að Icelandair sleit viðræðum við Flugfreyjufélag Íslands og sagði upp öllum flugfreyjum lýsti stjórn VR því yfir að stjórnarmenn sem VR skipaði í stjórn Lífeyrissjóðs verslunarmanna sniðgengju eða greiddu atkvæði gegn þátttöku lífeyrissjóðsins í væntanlegu hlutafjárútboði Icelandair.
Ragnar Þór Ingólfsson, formaður VR, sagði í framhaldinu að stjórnarmönnum yrði skipt út ef þeir færu ekki að tilmælunum.
Ragnar Þór dró yfirlýsingu sína til baka þremur dögum síðar og sömuleiðis stjórn VR.
Ásgeir Jónsson, seðlabankastjóri sagði í fréttum RÚV á föstudag að tryggja þyrfti sjálfstæði stjórnarmanna lífeyrissjóða í samþykktum sjóðanna og mögulega með lagabreytingu.
Katrín Jakobsdóttir forsætisráðherra segir mikilvægt að stjórnarmenn lífeyrissjóða séu sjálfstæðir en telur það nú þegar tryggt með lögum.
„Nú hefur Seðlabankastjóri, sem fer auðvitað með fjármálaeftirlitið, sem hefur með þetta að gera, sagt að það þurfi að skoða sérstaklega regluverkið í kringum þetta sjálfstæði, við að sjálfsögðu munum taka það til skoðunar ef eitthvað þarf að fara yfir þar,“ segir hún.
Katrín segir að lögum samkvæmt skuli lífeyrissjóðir setja sér siðferðisleg viðmið í fjárfestingarstefnu sinni.
Æskilegt sé að í henni sé fjallað um þau samfélagslegu og siðferðislegu viðmið sem þeir vilji leggja áherslu á í fjárfestingum sínum.
„Ég teldi ekkert óeðlilegt sömuleiðis að lífeyrissjóðir settu sér einnig viðmið í sinni fjárfestingarstefnu um réttindi vinnandi fólks.
En ég tel eðlilegt að slíkar ákvarðanir séu teknar í gegnum stefnumótun en ekki í gegnum einstaka fjárfestingarákvarðanir,“ segir Katrín.
„Óþolandi umferðarteppur við Ölfusárbrú," segir forseti bæjarstjórnar Árborgar
Helgi S. Haraldsson, forseti bæjarstjórnar Árborgar segir umferðarteppu, sem myndast við Ölfusárbrú á Selfossi daglega algjörlega óþolandi.
Hann vonast til að útboð vegna nýrrar brúar yfir Ölfusá fari fram í haust.
Nú þegar Íslendingar eru að ferðast um landið sitt og mikil umferð er á þjóðvegum landsins skapast daglega umferðarteppa við Ölfusárbrú þegar ökumenn eru á leiðinni á Selfoss eða í gegnum bæjarfélagið.
Langar raðir myndast við brúnna og getur tekið á þolinmæði ökumanna að bíða í röð.
„Já, það er algjörlega óþolandi, þetta er ein umferðarteppa hérna og ekki bara á föstudögum því þetta er bara orðið á virkum dögum líka.
Það eru langar biðraðir, stundum alveg upp á Hellisheiði fyrir þá sem vilja komast hér hjá á leið sinni austur á land og þeir sem eru að koma í vesturátt, þannig að það gefur auga leið að við þurfum að fá nýja brú og eigi síðar en í gær helst,“ segir Helgi S. Haraldsson, forseti bæjarstjórnar í Árborg.
Helgi segir að bæjaryfirvöld í Árborg hafi nýlega átt fund með forstjóra Vegagerðarinnar og hönnuði Vegagerðarinnar og sá fundur hafi verið mjög jákvæður.
„Ef maður hefur einhvern tímann verið bjartsýnn á að það sé verið að vinna í þessum málum þá held ég að ég geti sagt það núna því að það er virkilega verið að vinna í þessu og við eigum að geta séð að ný brú verði boðið út í haust.“
En á Helgi einhver ráð til þeirra ökumanna, sem eru í biðröðinni við Ölfusárbrú alla daga yfir sumartímann?
„Já, að er hægt að fara þrengslin og í gegnum Eyrarbakka, það flýtir fyrir en þeir sem eru að fara austur á bóginn, það er ekki hægt að benda þeim á að fara Lyngdalsheiðina en þeir sem eru að fara í uppsveitirnar ættu að nota Mosfellsheiði, Þingvelli og Lyngdalsheiði“.
Helgi S. Haraldsson, forseti bæjarstjórnar Árborgar, sem segir umferðarteppunnar, sem myndast við Ölfusárbrú við Selfoss óþolandi.
Langar biðraðir myndast á hverjum degi við Ölfusárbrú og þurfa ökumenn oft að bíða í töluverðan tíma til að komast yfir brúnna.
Þá er eina ráðið að draga andann djúpt og hugsa eitthvað jákvætt.














Solskjær: Næsta skref er að vinna eitthvað
Ole Gunnar Solskjær, þjálfari Man Utd, var að vonum kampakátur með að liðið hafi tryggt sér þriðja sæti í ensku úrvalsdeildinni í dag.
Liðið mun því leika í Meistaradeild Evrópu á næsta tímabili.
United þurfti jafntefli eða sigur gegn Leicester í dag og var niðurstaðan 2–0 sigur Rauðu djöflanna.
„Frábært afrek hjá leikmönnunum að ná þriðja sæti miðað við hvernig staðan hefur verið á tímabilinu.
Ég held að við stákarnir hafi mögulega komist yfir andlegan hjalla með því að vinna svona stórleik, þar sem við höfum tapað tvisvar í undanúrslitum á þessu tímabili.
Við vissum að við þyrftum úrslit í dag, núna getum við hafið næsta kafla sem er hjá þessum strákum að vinna titla,“ sagði Solskjær sigurreifur.
Manchester United á enn möguleika á að vinna titil á þessu tímabili, en liðið leikur í Evrópudeildinni í ágúst og er svo gott sem komið í 8—liða úrslit þar.


























Markasúpa í fyrsta sigri Blika í júlí
Breiðablik vann sinn fyrsta deildarsigur frá 29. júní er liðið lagði ÍA að velli, 5—3, í Pepsi Max-deild karla á Kópavogsvelli í kvöld.
Skagamenn tapa aftur á móti sínum þriðja leik í röð í deildinni.
Eftir að hafa unnið fyrstu þrjá leiki sína í deildinni lék Breiðablik fimm leiki án þess að fagna sigri og hafði liðið tapað þremur í röð fyrir leikinn við ÍA í kvöld.
Það var því að duga eða drepast fyrir Blika sem mættu af miklum krafti inn í leikinn.
Alexander Helgi Sigurðarson kom liðinu í forystu með laglegri afgreiðslu á 11. mínútu eftir að Kristinn Steindórsson hafði sent hann í gegnum vörn ÍA.
Sex mínútum síðar tvöfaldaði Kristinn svo forystuna eftir einkar laglegan undirbúning Gísla Eyjólfssonar af vinstri kantinum.
Skagamenn komust hvorki lönd né strönd í fyrri hálfleiknum þar sem hápressa heimamanna gerði þeim gríðarerfitt fyrir að tengja sendingar saman.
Blikar voru með öll völd á vellinum og uppskáru þriðja markið á 36. mínútu þegar Daninn Thomas Mikkelsen skallaði inn hornspyrnu Höskuldar Gunnlaugssonar.
Þá skoraði Kristinn Steindórsson sitt annað mark og fjórða mark Blika aðeins þremur mínútum síðar.
Sögu fyrri hálfleiks lauk þó ekki þar.
Skagamenn fengu vonarglætu fyrir þann síðari þegar Tryggvi Hrafn Haraldsson skoraði úr vítaspyrnu skömmu fyrir leikhlé en Kwame Quee hafði þá brotið klaufalega á Viktori Jónssyni innan teigs Blika.
4–1 var því staðan fyrir Breiðablik þegar hálfleiksflautið gall.
Aðeins þrjár mínútur voru liðnar af síðari hálfleik þegar Skagamenn skoruðu aftur.
Hlynur Sævar Jónsson var þá aleinn og óvaldaður á markteig Blika og stýrði boltanum auðveldlega í netið eftir hornspyrnu Tryggva Hrafns Haraldssonar.
Hlynur gerðist hins vegar brotlegur innan teigs ÍA aðeins þremur mínútum síðar þegar hann braut á Alexander Helga.
Vítaspyrna var dæmd og Thomas Mikkelsen skoraði af öryggi til að koma Breiðabliki 5–2 yfir þegar aðeins sjö mínútur voru liðnar af síðari hálfleik.
Fimm mínútum eftir mark Mikkelsens skoruðu Skagamenn aftur.
Anton Ari Einarsson, markvörður Blika, lenti þá undir pressu frá Viktori Jónssyni, gaf boltann í fót Viktors hvaðan boltinn hafnaði í netinu.
Ótrúleg 5—3 staða blasti við þegar minna en tíu mínútur voru liðnar af síðari hálfleik en það hægðist á markaskorun í kjölfarið.
Þrátt fyrir fín færi beggja liða til að bæta við mörkum, þar á meðal tvö dauðafæri Kwame Quee úr Breiðabliki, urðu þau ekki fleiri og 5–3 sigur Breiðabliks úrslit leiksins.
Breiðablik vann þar með fyrsta sigur sinn í tæpan mánuð, frá því 29. júní, og er liðið eftir sigurinn með 14 stig í þriðja sæti, tveimur stigum frá Val sem er sæti ofar og þremur frá toppliði KR.
KR og Valur eiga þó bæði leik inni á Blika.
ÍA þarf að sætta sig við þriðja tapið í röð í deildinni en liðið er með tíu stig í áttunda sæti, fimm stigum frá fallsæti.
Hvolpasveitin ekki í hættu þrátt fyrir ummæli Hvíta hússins
Framleiðendur Hvolpasveitarinnar áréttu í gær að ekki stæði til að hætta að sýna barnaefnið í náinni framtíð.
Yfirlýsingin kemur í kjölfar ummæla Kayleigh McEnany, fjölmiðlafulltrúa Hvíta hússins, um að þættirnir, sem fjalla meðal annars um löggæsluhunda, væru fórnarlamb „útilokunarmenningar“ (e. cancel culture).
Kanadískir framleiðendur þáttanna voru fljótir að bregðast við orðum McEnany og gáfu út að aðdáendur þeirra þyrftu ekki að hafa neinar áhyggjur af framtíð Hvolpasveitarinnar.
Nokkur fjöldi sjónvarpssería sem fjalla um störf lögreglu hafa verið teknir úr sýningu í Bandaríkjunum að undanförnu í kjölfar mótmælaöldu gegn lögregluofbeldi.
Hvolpasveitin er þó ekki þar á meðal þrátt fyrir að borið hafi á orðrómi þess efnis á samfélagsmiðlum.
Á blaðamannafundi í Hvíta húsinu á föstudag sagði McEnany að Trump Bandaríkjaforseti væri mótfallinn „útilokunarmenningu“ og sérstaklega þegar kæmi að lögreglunni.
Með hugtakinu er átt við það þegar ummæli eða gjörðir einstaklinga eða fyrirtækja vekja upp hörð viðbrögð á samfélagsmiðlum og kallað er eftir því að aðilinn sé sniðgenginn í mótmælaskyni.
„Við sáum það fyrir nokkrum vikum að sýningum á Hvolpasveitinni, barnaefni um löggur, var hætt.
Eins er með þættina Cops og Live PD,“ sagði McEnany á föstudag.
Þá bætti hún við að danski leikfangaframleiðandinn Lego hafi tekið löggæslusett úr sölu en enginn fótur er fyrir þeirri fullyrðingu að sögn forsvarsmanna Lego.
Hins vegar er rétt að raunveruleikaþættirnir Cops og Live PD hafi nýlega verið teknir úr sýningu þar vestanhafs.
Báðar þáttaraðir eru meðal annars umdeildar fyrir að sýna myndefni af raunverulegum lögreglustörfum án þess að fá leyfi hjá einstaklingum sem þar birtast.
Saman í 29 ár - Stundum kemur upp afbrýðisemi og tortryggni
Kristín Tómasdóttir fjölskyldumeðferðarfræðingur svarar spurningum lesenda um málefni er varða fjölskylduna, börnin og ástina í Fjölskylduhorni DV.
Að þessu sinni svarar hún lesendum sem hafa aldrei verið einhleypir.
Við erum búin að vera saman frá því við vorum 15 ára, höfum verið saman í 29 ár og eigum tvö börn.
Við kunnum ekkert annað en að vera saman og okkur líður vel, en okkur hefur báðum liðið eins og við séum að fara á mis við eitthvað.
Við höfum aldrei verið með öðrum manneskjum og höfum engan samanburð um það hvernig þetta gæti verið öðruvísi.
Þetta hefur stundum valdið afbrýðisemi og vantrausti í tengslum við hvort hinn aðilinn sé að líta í kringum sig, sé að hugsa um framhjáhald eða jafnvel skilnað og að breyta til.
Þegar við ræðum þetta þá erum við sammála um að rækta sambandið okkar, en þetta er svona mara sem hangir alltaf yfir okkur.
Áttu einhver ráð?
Takk fyrir frábæra spurningu og mikið er ég glöð að þið skulið eiga svo opinská samskipti að þið getið rætt flókna líðan ykkar í tengslum við sambandið.
Það sem myndi hræða mig væri ef þið væruð að hugsa þetta sitt í hvoru horninu, gætuð ekki rætt þetta og jafnvel stigið einhver skref sem þið svo seinna gætuð séð eftir.
Allt uppi á borðum, er það ekki alltaf best?
Sterk sjálfsmynd hefur mest forspárgildi um hamingju í framtíðinni og því sterkari sjálfsmynd sem þú býrð yfir, því líklegra er að þú eignist maka með sterka sjálfsmynd.
Ástæður þess að sambönd sem byrja á unglingsárum endast ekki alltaf alla ævi, er oft sú að fólk þroskast sitt í hvora áttina, en í þeim tilfellum þar sem verða samlegðaráhrif, geta einstaklingarnir orðið sterkari heild en margar aðrar.
Þar sem ykkar tengsl byrja að myndast á ykkar mestu mótunarárum má draga ályktun um að þið hafið þroskast saman og haft jákvæð áhrif á sjálfsmynd hvors annars.
Við mótumst nefnilega af samböndunum sem við erum í.
Það hvernig ég tala, mótast af því hvernig þú hlustar.
Það hvernig ég sýni mig fer eftir því hvernig þú sérð mig.
Sambönd móta hver við erum.
Gætuð þið snúið dæminu við og hugsað: hvað höfum við sem aðrir hafa ekki?
Hvað gefur þessa margra ára sérstaða okkur?
Ég leyfi mér að fullyrða að kostirnir geti verið ansi mikið fleiri en gallarnir.
Þið hafið mótað hvort annað í áraraðir og fyrir vikið má segja að þið séuð sérsniðin upp á millimetra hvort að öðru.
Það er meira en margir geta sagt.
Þess virði?
Þú talar um að þið upplifið að þið hafið misst af einhverju, en það er mikilvægt að minna sig á að stórum breytingum eins og skilnaði og nýju sambandi fylgja líka fylgifiskar sem þið eruð ekkert endilega spennt fyrir.
Þið gætuð verið að missa af því að byrja upp á nýtt, að læra að vera ein aftur, kynnast nýjum einstaklingi og setja saman fjölskyldur.
Þessu fylgja nýjar áskoranir, öðruvísi vandi og mögulega eitthvað nýtt og spennandi.
En þessu fylgir ekki bara bleikt ský og hamingja, ónei, á ykkar aldri getur þetta orðið drulluflókið verkefni, sem getur mögulega aldrei smollið jafn vel og þið hafið nú þegar gert hvort að öðru.
Er það þess virði?
Væri ekki heldur ráð að setja fókusinn á hvað þið getið gert til þess að auka spennu, ófyrirsjáanleika og nýjungar í ykkar sambandi?
Þið eruð ekki búin að leggja skóna á hilluna.
Það er svo margt sem þið getið gert til þess að gera þetta langa samband ykkar ennþá dýpra.
Hvaða tilraunir getið þið gert í tengslum við það?
Hvað þarftu frá makanum þínum sem þú ert ekki að fá?
Hvað getur þú veitt maka þínum sem þú hefur aldrei áður gert?
Mögulega þurfið þið að setjast niður og endurskilgreina samband ykkar.
Langar ykkur til þess að eyða meiri tíma ein eða saman?
Langar ykkur til þess að prófa eitthvað nýtt?
Í dag er töluvert meira umburðarlyndi gagnvart ýmsum sambandsformum og pör eru farin að skilgreina sambönd sín á ýmsa vegu, t.d. opið samband, fjölástir, eða ákveður að hætta tímabundið saman.
Ég er alls ekki að segja ykkur hvað þið eigið að gera, enda enginn sérfræðingur í ykkar lausnum, en mögulega myndi það létta þessa þungu möru sem vofir yfir ykkur, ef þið horfist í augu við þetta og hugsið í lausnum.
Hvað þurfið þið svo vantraustið og óttinn hverfi?
Þið hafið verið saman í 29 ár, það hlýtur að þýða að þið séuð fær um ýmislegt saman.
Nýtið ykkur það sem styrkleika og haldist í hendur í átt að ykkar lausn.
Við hvetjum lesendur til að senda spurningar og vangaveltur sínar til Kristínar í tölvupósti á: hjonabandssaela@gmail.com.
Spurningunum verður svo svarað hér í Fjölskylduhorninu, að sjálfsögðu nafnlaust og í fullum trúnaði.
Missti bikarinn og mölbraut hann
Þrátt fyrir þá miklu reynslu sem Branislav Ivanovic hefur af því að lyfta bikurum og fagna titlum þá missti hann og braut glæsilegan verðlaunagrip í fagnaðarlátum eftir að hafa orðið rússneskur bikarmeistari í gær.
Ivanovic vann til fjölda titla sem leikmaður Chelsea á árunum 2008–2017 en fór svo heim til Rússlands og gekk í raðir Zenit.
Þar hefur hann nú orðið Rússlandsmeistari tvö ár í röð og í gær tryggði liðið sér bikarmeistaratitilinn með 1–0 sigri á Khimki, þar sem sigurmarkið kom úr vítaspyrnu Artem Dzyuba á 84. mínútu.
Verðlaunagripurinn í rússneska bikarnum er úr gleri og þegar Ivanovic, sem er fyrirliði Zenit, missti hann bikarinn í jörðina svo hann brotnaði, eins og sjá má.
Ivanovic og félagar létu það ekki á sig fá og héldu áfram fögnuðinum fram á nótt.






































Kanye West og glíma hans við geðhvörf
Tónlistarmaðurinn Kanye West bað í dag eiginkonu sína, Kim Kardashian, afsökunar á ummælum sem hann lét falla í oflætiskasti.
Formaður Geðhjálpar telur hann sækja sköpunarkraft sinn í geðhvörfin, en geðlæknir segir mikilvægt að fólk taki lyf til að halda sjúkdómnum í skefjum.
Rapparinn Kanye West er ekki aðeins einn frumlegasti og áhrifamesti tónlistarmaður samtímans, heldur er hann ekki síður frægur sem eiginmaður raunveruleikaþáttastjörnunnar Kim Kardashian.
Einkalíf hans hefur að miklu leyti farið fram fyrir opnum tjöldum.
Það vakti mikla athygli þegar hann tilkynnti fyrr í þessum mánuði að hann hygðist bjóða sig fram til forseta í Bandaríkjunum, og hélt tilfinningaþrungna og sundurlausa ræðu.
Síðar birtust nokkur sérkennileg tíst frá honum á Twitter, þar sem hann fullyrti meðal annars að eiginkona sín væri að reyna að láta leggja hann inn á spítala.
Kim Kardashian birti síðar yfirlýsingu á Instagram þar sem hún bað fólk um að sýna manni sínum og fjölskyldunni skilning; hann væri með geðhvarfasýki, og það væri erfitt fyrir ástvini hans að hjálpa honum ef hann vildi ekki sjálfur leita sér hjálpar.
Hann hefur síðan beðið hana opinberlega afsökunar.
Þessi fræga fjölskylda er ekki ein um að glíma við þetta vandamál.
Talið er að um eitt prósent fólks fái geðhvörf.
Ferdinand Jónsson er yfirlæknir geðteymis á spítala í London, og þekkir sjúkdóminn vel.
„Þessi sjúkdómur getur valdið svo óskaplega miklum hremmingum fyrir einstaklingana og sérstaklega fjölskyldurnar og ástvini þeirra.
Þetta oflæti eða manía getur eyðilagt sambönd og vinnu og valdið óskaplega mikilli sorg.
Og svo hin hliðin, þunglyndið, það er oft stórhættulegt, því það er há tíðni af sjálfsvígum í þeim hópi.
Þannig að mér þótti þetta fallegt að hún skyldi segja þetta.
Og það er bara mannlegt og manneskjulegt,“ segir Ferdinand.
Héðinn Unnsteinsson, formaður Geðhjálpar, hefur sjálfur glímt við geðhvörf — og er aðdáandi Kanye West: „Hann virðist vera með mjög fjörugt ímyndunarafl.
Ef við erum fjögurra strengja jarðbundnir kontrabassar, þá er hann hundrað strengja himnesk harpa.
Og hann er svo ofboðslega skapandi, ofboðslega kraftmikilli og klárlega í sinni kröftugu tengslahugsun, af því að maður verður var við þessa tengslahugsun sem við sem höfum fengið að reyna það að fara í oflætisástand þekkjum svo vel.“
Kanye West vill ekki taka geðlyf, því hann telur að þau dragi úr sköpunargáfu hans.
Hann hefur fjallað um geðhvörfin, meðal annars á plötunni Ye.
Héðinn segir að það sé hans val að taka ekki lyf.
„Mörgum finnst það hefta þetta skapandi element sem felst í þessari óheftu tengslahugsun og ofboðslega sköpunarkrafti eldsins sem hann hefur, en svo eru náttúrulega gallarnir á því oft miklar þjáningar, og öldudalir og dimmir kjallarar og myrkur.“
Ferdinand segir hins vegar mikilvægt að fólk með geðhvarfasýki fái meðferð.
„Ef þú ert með mikið oflæti eða maníu, þá ertu ekkert að búa til stórkostlega hluti, þá ertu bara á hliðinni.
Og eins þegar fólk fer í alvarlegt þunglyndi, þá er fólk alveg lamað af því ástandi,“ segir hann.
Þannig að þú myndir ráðleggja Kanye West að taka lyf?
„Endilega,“ segir Ferdinand.
„Og sérstaklega að vinna með einhverjum til að finna réttu skammtana og þessa leið til þess að það verði jafnvægi milli þess að lyfin hjálpi honum sem mest, og eyðileggi sem minnst fyrir honum og hans hæfileikum og hans sköpunarkrafti.“
Dregur úr vindi og úrkomu
Allhvass vindur hefur verið með suðausturströndinni og á norðanverðum Faxaflóa í nótt og víða rignt með á köflum.
Fyrir hádegi má ætla að dragi úr vindi og úrkomu, að því er fram kemur í hugleiðingum veðurfræðings á Veðurstofu Íslands.
Eftir hádegi er spáð norðaustan 3-8 m/s en strekkingin við suðausturströndina eitthvað fram eftir degi.
Á Norður- og Austurlandi fer hiti ekki ýkja langt yfir 10 stigin og þar má búast við dálítilli súld með köflum, einkum framan af deginum, en sunnan heiða verður öllu mildara veður og skúrir seinni partinn.
Hæst er spáð 17 stigum á Suðvesturlandi.
Í byrjun næstu viku er norðlæg átt í kortunum, víðast fremur hæg, en sums staðar dálítill strekkingur um austanvert landið.
Útlit er fyrir dálitla vætu hér og þar, en þurrt að mestu vestanlands.
Um og eftir miðja vikuna eru líkur á hægum vindi og vætu um landið vestanvert, en bjart með köflum eystra.
Á föstudag gera langtímaspár ráð fyrir lægð úr suðri, og ef fer sem horfir gæti sá dagur orðið ansi blautur og vindasamur.
Veðurhorfur á landinu næstu daga.
Á mánudag: Norðlæg átt, víða 3—8 m/s, en NV 8–13 við NA-ströndina og einnig SV-ströndina seinnipartinn.
Skýjað að mestu með dálítilli vætu og 5 til 10 stiga hita N-lands, annars bjartviðri og hiti 10 til 18 stig.
Á þriðjudag: Norðvestan 3–10, skýjað að mestu og lítilsháttar væta að V-verðu.
Hiti 6 til 16 stig, hlýjast SA-lands.
Á miðvikudag: Fremur hæg S-læg eða breytileg átt, skýjað með köflum og dálítil væta V-til.
Hiti yfirleitt 10 til 15 stig að deginum.
Á fimmtudag: Fremur hægur vindur framan af, skýjað með köflum og úrkomulítið, en vaxandi SA-læg átt um kvöldið.
Hlýnar heldur.
Á föstudag og laugardag: Útlit fyrir suðaustanátt með rigningu víðast hvar.
Hiti 9 til 18 stig, hlýjast V-til á landinu.



















































„Vænissjúkur“ sendiherra vill byssu, brynvarðan bíl og stunguvesti - Sagði undirmenn vera erindreka „djúpríkisins“
Pólitískt skipaður sendiherra Bandaríkjanna hér á landi, Jeffrey Ross Gunter, er sagður vilja bera skotvopn á sér í frétt CBS news í dag.
Hefst frétt CBS svo: „Þrátt fyrir að vera staðsettur í einu öruggasta ríki heims, er Jeffrey Ross Gunter „vænisjúkur“ um öryggi sitt síðan hann kom til Reykjavíkur í fyrra.“
Vísar CBS í 12 diplómata, stjórnarerindreka og fyrrum fulltrúa auk einstaklinga sem þekkja til málsins.
Niðurstaða Gunters var sú að krefjast þess af utanríkisráðuneytinu Bandaríska að þeir óskuðu eftir leyfi fyrir sendiherrann vænisjúka að ganga um vopnaður hér á landi.
Hann á einnig að hafa óskað eftir brynvörðum bíl sem ferðaðist með hann á milli staða á Íslandi og stunguvesti.
Utanríkisráðuneytið bandaríska neitaði að tjá sig um hvort einhverskonar ógn stafaði að öryggi sendiherrans, en fulltrúar bandarískra stjórnvalda sögðu þó að sendiherranum hafi verið tjáð að Ísland væri öruggt land og að hann væri öruggur hér.
Þó hefði verið auglýst eftir lífvörðum í íslenskum blöðum, segir CBS, og sé það liður í að verða við kröfum sendiherrans.
Í frétt CBS segir að íslenska utanríkisráðuneytið hafi ekki viljað tjá sig um málið við CBS.
Hinsvegar hefur fréttastofan bandaríska eftir heimildamönnum sínum hér á landi að engin ósk hafi borist hérlendum stjórnvöldum þess efnis.
Þar að auki segir CBS að Gunter hafi verið talaður af því að ganga um vopnaður þar sem það myndi móðga gistiríkið, Ísland.
Sendiherrann hlaut tign sína að launum fyrir að hafa stutt ríkulega við kosningasjóð Donalds Trump í forsetakosningunum 2016.
Áður var hann húðlæknir í Kaliforníu.
Síðan Gunter tók við í Maí er hann sagðir hafa búið til „ómögulegt“ starfsumhverfi í sendiráðinu og hefur hann þegar haft sjö undirmenn, svokallaðir Deputy Chief of Mission, undirmenn sendiherrans sem eru jafnframt útsendir diplómatar.
Voru það allir reyndir diplómatar úr bandaríska utanríkisráðuneytinu.
Sá fyrsti var sendur burt af sendiherranum „afþví honum leist ekki á útlit hans.“
Hafði sá þegar undirbúið sig í heilt ár og lært íslensku.
Sá næsti entist aðeins í sex mánuði.
Í kjölfar var búin til rótering af starfsfólki og var hugsunin að láta Gunter máta sem flesta þangað til honum litist á einhvern þeirra.
Ennfremur segir CBS að Gunter hafi vænt starfsfólk sendiráðsins um að ganga erinda „djúpríkisins“ og að hafa grafið undan honum gagnvart utanríkisráðuneytinu í Washington D.C.
Yfirmenn utanríkisráðuneytisins í D.C. eru sagðir vel meðvitaðir um ástandið í sendiráði þeirra í Reykjavík, en hafa verið hikandi við að grípa í taumana á stjórnleysi sendiráðsins í ljósi tengsla Gunters við Hvíta húsið.
Einnig er sagt að Gunter hafi átt í erfiðleikum með að fylgja skipunum utanríkisráðuneytisins í Washington, og er hann sagður hafa neitað að snúa til baka til D.C. á meðan Covid-19 faraldurinn geisaði.
Skildi hann sendiráðið eftir í höndum starfsmanna sinna í fleiri mánuði.
Er hann sagður hafa ætlað að vinna frá heimili sínu í Kaliforníu nema skipað af sjálfum utanríkisráðherranum, Mike Pompeo, að snúa aftur.
Snéri loks til baka
Hafandi loksins fengið skipunina, snéri Gunter til baka til Íslands í maí.
Nýr undirmaður hans, Michelle Yerkin, kom svo til landsins í þessum mánuði.
CBS hefur ekki fengið svör við fyrirspurnum þeirra til bandaríska utanríkisráðuneytisins.
Utanríkisráðuneytið vildi ekki tjá sig við CBS, né við fyrirspurn DV.
Gunter er einn fjölmargra pólitískt skipaðra sendiherra Trump stjórnarinnar sem hefur vakið athygli fyrir óvenjulega hegðun undanfarna mánuði.
Til að mynda vakti Woody Johnson hörð viðbrögð þegar kom á daginn að hann hafi verið að reyna að láta flytja breska opna meistaramótið í golfi á golfvöll í eigu Trump.
Sendiherrann í Suður-Afríku hefur jafnframt legið undir ámæli fyrir að hafa rekið sinn númer tvö mann og reynt svo að skipa son hennar í starfið.
42% sendiherra Bandaríkjanna eru pólitískt skipaðir.
30% voru pólitískt skipaðir í ríkisstjórn Obama, og 32% í ríkisstjórn George W. Bush.










































„Vann sér inn“ áframhaldandi dvöl í fangaklefa
Lögreglan á höfuðborgarsvæðinu hafði í ýmsu að snúast í dag.
Meðal þeirra verkefna sem lögregla fékkst við var að handtaka karlmann við lögreglustöðina á Hverfisgötu í morgun.
Sá hafði losnað úr fangaklefa skömmu áður, en neitaði að fara, kom ítrekað aftur og hlýddi ekki fyrirmælum lögreglu um að fara á brott.
„Hann vann sér inn áframhaldandi dvöl hjá lögreglu,“ segir í dagbók lögreglu.
Af öðrum verkefnum lögreglu má nefna að tilkynnt var um líkamsárás í Breiðholti á 11. tímanum í morgun og hafði lögregla afskipti af tveimur mönnum vegna þess.
Þá hafði lögregla afskipti af konu í verslunarmiðstöð í Kópavogi, hún hafði setið þar að snæðingi en hafði ekki fjármuni til að greiða reikninginn.
























Vann sér inn aðra handtöku
Karlmaður var handtekinn í annað sinn á skömmum tíma í morgun eftir að hafa neitað að fara frá lögreglustöðinni þegar honum hafði verið sleppt úr haldi.
Maðurinn var handtekinn í nótt vegna ölvunaraksturs og hann vistaður í fangageymslu yfir nóttina.
Þegar honum var svo sleppt úr haldi í morgun neitaði hann að fara í burtu og kom að sögn lögreglu nokkrum sinnum aftur.
Hann hlýddi ekki ítrekuðum fyrirmælum lögreglu um að fara á brott og „vann sér því inn“ áframhaldandi dvöl hjá lögreglu, að því er segir í dagbók lögreglunnar á höfuðborgarsvæðinu.
Veitingahús sem halda tveggja metra reglunni
Það er stórskemmtilegt að sjá hvernig veitingastaðir halda í tveggja metra regluna til að halda veitingastöðunum sínum opnum og virða allar reglur sem settar hafa verið.
Hér eru nokkrar myndir utan úr heimi, þar sem stemningin er aðeins öðruvísi en hér á landi.









Grunur um fyrsta kórónaveirusmitið í Norður Kóreu
Ríkisfréttastofa Norður Kóreu skýrði frá því í gærkvöld að fyrsta COVID—19—tilfellið hefði að öllum líkindum greinst þar í landi.
Samkvæmt fréttinni er hinn smitaði karlmaður sem flýði land fyrir þremur árum en sneri aftur til Norður Kóreu í síðustu viku.
Maðurinn var í landamæraborginni Kaesong þegar hann greindist með kórónaveiruna og hefur borgin verið einangruð og útgöngubann sett á íbúana.
Kim Jong-un, einræðisherra Norður Kóreu, blés til neyðarfundar með háttsettum embættismönnum, þar sem lagt var á ráðin um viðbrögð við þessum válegu tíðindum.
Í frétt ríkissjónvarpsins segir að Kim hafi fyrirskipað að gripið yrði til „hámarks öryggisráðstafana“ til að hefta útbreiðslu veirunnar.
Einnig mælti hann fyrir um rannsókn á því, hvernig maðurinn komst óséður yfir vel varin landamæri Kóreuríkjanna tveggja og varaði við því, að þeir sem bæru ábyrgð á því ættu „harða refsingu“ yfir höfði sér.





























































Búinn að fara 5 hringi í kringum landið í sumar
Ljósmyndarinn og efnisframleiðandinn Jón Ragnar Jónsson, oft þekktur sem Jon From Iceland hefur verið meira og minna á flakki um Ísland síðan heimsfaraldurinn skall á.
Jón kláraði grunnám í viðskiptafræði við Háskólann í Reykjavík fyrir nokkrum árum en vinnur nú við að ferðast og framleiða markaðsefni fyrir einstaklinga og fyrirtæki.
Sumarið byrjaði snemma hjá Jóni, eða í apríl, þegar hann fór í ferðalag um alla Vestfirðina og gisti í bílnum sínum.
Það sem af er ári er hann búinn að fara um fimm eða sex hringi í kringum landið.
Auk þess hefur hann farið í óteljandi dagsferðir hingað og þangað.
Hvaða ferð hefur staðið upp úr?
„Fyrir einhvern eins og mig sem er alltaf á flakki og búinn að sjá allt þá er erfitt að nefna uppáhalds stað.
Það er meira veðrið og félagsskapurinn sem skiptir öllu máli.
Er nýlega búinn að fara mikið uppá hálendi eftir að þeir vegir opnuðu í júní.
Þær ferðir standa alltaf uppúr því það er svo mikið ævintýri að komast á áfangastað.
Síðasta ferð þangað er mögulega uppáhalds ferð ársins en þá fórum við 25 saman á 5 stórum bílum upp hjá Fljótshlíð og þaðan að Álftavatni.“
Hvað er framundan hjá þér í sumar?
„Það er mikið spennandi hjá mér á næstunni en ég var að klára köfunarnámskeið með DIVE og taka nú við köfunarferðir hér og þar um Ísland.
Svo var ég að bæta við brimbretti í „dótakassann“ hjá mér svo ég verð meira út í sjó en áður.
Ég er svo að stefna á 10 daga „solo“ ferðlag með allt sem ég þarf bakinu, en það kemur í ljós seinna í sumar hvert ég fer.
Annars verð ég mikið uppá hálendi á næstunni þar sem það er ekki hægt að skoða það svæði allt árið.“
Hvaða staður á Íslandi er í uppáhaldi hjá þér?
„Finnst alltaf erfitt að velja einn stað en Jökulsárlónið er búið að vera partur af lífi mínu síðan ég man eftir mér.
Við fjölskyldan fórum á hverju sumri í bústað við rætur Breiðamerkurjökuls og síðan þá hefur mér alltaf liðið vel á því svæði.
Ég held mér sé óhætt að segja að ég hafi komið þangað yfir 100 sinnum.“
Með hvaða stað á Íslandi mælir þú með að fólk heimsæki?
„Ég ætla að koma með eina perlu frá hverjum landshluta en það eru: Múlagljúfur á Suðurlandi, Stuðlagil á Austurlandi, Aldeyjarfoss á Norðurlandi, Rauðasandur á Vestfjörðum, Snæfellsjökull á Vesturlandi og síðast en ekki síðst… Mælifell uppá Hálendi.“
Hvað er ómissandi í ferðalagið?
„Ég fer ekki út á land nema vera með eftirfarandi í bílnum: Gott vasaljós, hengirúm, lopapeysa, veiðihnífur, arinnkubbur, kælibox og Æðibitar… þeir sem þekkja mig vita hvað ég er að tala um.“



























































Stútglös á fæti fyrir börn
Til eru stútglös fyrir þau börn sem vilja skála við foreldra sína frá unga aldri í glösum sem passa borðhaldinu á betri dögum.
Nú eru eflaust einhverjir foreldrar sem fagna — eða þeir foreldrar sem hafa fengið leið á barnalegum stútkönnum með skrautmyndum.
En það eru ekki síður börnin sem sækjast í glös foreldra sinna, því þau þykja meira spennandi að sjá á fæti.
Þessi umræddu glös rákumst við á á síðunni modernhouseessentials.com sem geymir ýmsa gullmola.
Glösin eru með góðum stút, stöðugum fót og þola vel hita - því geta krakkar notið sopans hvort sem hann er heitur eða kaldur.
Hvert glas rúmar um 150 ml.
Þeir sem vilja skoða glösin nánar geta kíkt inn á heimasíðuna HÉR, en glösin eru á tilboði þessa dagana á litlar 3.400 krónur íslenskar.




































Ógnaði gangandi vegfaranda og heimtaði peninga
Einn var handtekinn í miðborginni eftir ránstilraun þar sem hann ógnaði gangandi vegfaranda og reyndi að ná peningum af viðkomandi.
Maðurinn var vistaður í fangaklefa.
Þá var lögreglu tilkynnt um mann með hníf í miðbænum.
Hnífurinn var gerður upptækur og og skýrsla tekin af viðkomandi.
Rúmlega áttatíu mál komu inn á borð lögreglunnar á höfuðborgarsvæðinu frá klukkan 17 til 05 og voru í morgun sex vistuð í fangaklefa.
Stöðvaði lögregla meðal annars ökumann bifreiðar sem dró hjólhýsi á Kjalarnesi þar sem hjólabúnaður hjólhýsisins var í mjög slæmu ástandi.
Hjólhýsið var kyrrsett og ætlaði eigandi þess að útvega flutningstæki til að flytja það í bæinn.
Þá stöðvaði lögregla framleiðslu fíkniefna í Árbænum.
Tveir voru handteknir vegna málsins og var þeim sleppt að lokinni skýrslutöku.
Einnig barst tilkynning um einstaklinga sem skutu upp flugeldum í Árbænum.
Voru þeir búnir að forða sér af vettvangi þegar lögregla kom á staðinn „enda sennilega vitað upp á sig skömmina þar sem ennþá er talsvert langt í áramótin.“
Þúsundir íbúa Khabarovsk krefjast enn afsagnar Pútíns
Þúsundir borgarbúa fylktu liði rússnesku borginni Khabarovsk í gær og mótmæltu handtöku héraðsstjórans í samnefndu héraði syðst í Austur-Rússlandi og innsetningu arftaka hans, sem aldrei hefur búið í héraðinu.
Fyrri héraðsstjóri, Sergei Furgal, nýtur mikilla vinsælda og tugir þúsunda borgarbúa mótmæltu þegar hann var var handtekinn og færður í gæsluvarðhald í Moskvu fyrr í þessum mánuði, sakaður um að hafa fyrirskipað morð á þremur kaupsýslumönnum fyrir fimmtán árum.
Í nýliðinni viku var Furgal settur formlega af sem héraðsstjóri og 39 ára flokksbróðir hans, Mikhail Degtyarev, skipaður í hans stað, við litla hrifningu heimamanna.
Er Degtaryev sagður óreyndur og, það sem verra er, án nokkurra tengsla við Khabarovsk og kölluðu borgarbúar eftir afsögn hans hið snarasta.
Þau köll hefur Degtaryev látið sem vind um eyru þjóta.
Mótmælendur í gær voru litlu færri en í fyrstu mótmælunum, eða fimmtán til tuttugu þúsund, og kröfurnar voru þær sömu og fyrr: Frelsun Furgals og afsögn Vladimírs Pútíns, Rússlandsforseta.
„Við viljum að héraðsstjóranum verði sleppt, því við teljum afar líklegt að handtaka hans sé ólögmæt,“ hefur AFP-fréttastofan eftir hálfþrítugum mótmælanda, Alinu Slepovu.
Hún fullyrðir að útsendarar Kremlar hafi látið handtaka Furgal „til að verja sína eigin hagsmuni, en ekki hagsmuni héraðsins.“
Lögregla í Khabarovsk lét mótmælendur óáreitta þrátt fyrir að kröfugangan væri skýlaust brot á gildandi samkomubanni vegna Kórónaveirufaraldursins.
Í Moskvu handtók lögreglan hins vegar minnst tíu manns sem komu saman á Pusjkin-torgi til að sýna mótmælendum í Khabarovsk stuðning í verki, segir í frétt breska blaðsins Guardian.
Flokkur Furgals, Frjálslyndi lýðræðisflokkur Rússlands, er flokkur harðlínu-þjóðernissinna, og er af stjórnmálaskýrendum talinn nokkuð hollur Kremlarstjórninni í flestum málum.
Sömu stjórnmálaskýrendur upplýsa BBC hins vegar um að sigur Furgals í héraðsstjórakosningunum fyrir tveimur árum — sem var mikill og ótvíræður — hafi verið talsvert áfall fyrir Pútín og Sameinað Rússland, og þótt benda til þess að tök Kremlar á austurhéruðunum væru að veikjast.
Furgal var handtekinn 9. júlí og fluttur til Moskvu þar sem hann bíður réttarhalda.
Hann er ákærður fyrir að hafa fyrirskipað þrjú morð á árunum 2004 og 2005.
Tvö þeirra voru framin, en hið þriðja fór út um þúfur.
Sarah Rainsford, fréttaritari BBC í Moskvu, segir fylgjendur Furgals, sem nýtur mikilla vinsælda heimafyrir, sannfærða um að ákæran og handtakan eigi sér pólitískar rætur.
Þeir vilji vita hvers vegna stjórnvöld hafi beðið með handtaka hann þar til nú, segir Rainsford, 15 árum eftir meint brot hans.































































































































Aron Elís í úrslitaleik um Evrópusæti - Ísaki skipt af velli í hálfleik
Aron Elís Þrándarson er kominn í úrslitaleik um Evrópusæti í dönsku úrvalsdeildinni í fótbolta.
Ísak Bergmann Jóhannesson lék aðeins fyrri hálfleik með toppliði Norrköping gegn botnliði Falkenberg í Svíþjóð.
Aron Elís var í liði OB í Danmörku þegar liðið komst áfram í úrslitaleik um sæti í forkeppni Evrópudeildarinnar.
OB mun mæta AGF eða FC Köbenhavn í úrslitaleiknum en það veltur á því hvort liðanna endar ofar eftir lokaumferð efsta hluta dönsku úrvalsdeildarinnar síðar í dag.
Aron Elís lék allan leikinn í 1—1 jafntefli við Horsens á útivelli í dag en OB hafði unnið fyrri leik liðanna á heimavelli, 3–1, og vann því einvígið samtals 4–2.
Ísak var í byrjunarliði Norrköping sem var óvænt 2–0 undir eftir fyrri hálfleik gegn botnliði Falkenberg í sænsku úrvalsdeildinni.
Norrköping gerði þrefalda skiptingu í upphafi seinni hálfleiks og var Ísak einn þeirra sem þurftu að víkja.
Norrköping náði að jafna metin en Falkenberg komst í 3–2 á 89. mínútu.
Enn var þó tími fyrir Norrköping til að jafna úr víti á síðustu stundu, 3–3.
Norrköping er áfram á toppnum, með 24 stig, fjórum stigum á undan Elfsborg og fimm stigum á undan Malmö sem á leik til góða síðar í dag.
Stigið dugði Falkenberg til að komast af botninum í bili, en liðið er stigi fyrir ofan Helsingborg og Kalmar sem eiga leik til góða.
Safnar heimildum um Þjóðhátíð á kórónuveirutímum
Anna Lilja Sigurðardóttir stofnaði Facebook hópinn „Þjóðhátíðin mín 2020“ til að safna heimildum um þá þjóðhátíð sem Eyjamenn ætla að halda um næstu helgi.
Margir ætla að tjalda í görðum sínum og gleðjast með vinum og ættingjum.
Anna Lilja spjallaði við Hvata í þættinum Helgin á Bylgjunni.
„Það er ekkert komið inn ennþá sem er mjög spennandi líka vegna þess að það eru 600 manns komnir í hópinn þannig að menn ætla greinilega að gera eitthvað,“ segir Anna Lilja.
Eitthvað sé um að Eyjamenn ætli að vera með tjaldveislur heima í garði.
„Menn hafa talað um það að vera með sína eigin [hátíð], tjalda kannski í garðinum og hóa saman fjölskyldunni eins og menn gera alltaf á þessum tíma,“ segir Anna.
„Maður gerir ráð fyrir að menn muni eyða tímanum með sínu fólki.
Hún segir þó líklegt að margir verði hreinlega ekki á staðnum „en samt að halda einhverja smá Þjóðhátíð einhvers staðar annars staðar.“
Þjóðhátíðarnefnd vinnur nú hörðum höndum að því að endurgreiða miðana sem keyptir voru en Anna telur marga heimamenn ætla frekar að tryggja sér miða á hátíð næsta árs.
„Menn séu jafnvel að fjárfesta núna í miðunum og láta gilda fyrir 2021.“
„Ég er mikil Þjóðhátíðarmanneskja, elska undirbúninginn og allt í kring um þetta en stundum kemur eitthvað inn í lífið sem maður stjórnar engan vegin og þá er það bara þannig,“ segir Anna en að sögn hefur nokkuð borið á því að fólk spyrji hvort Eyjamenn geti ekki sleppt Þjóðhátíð „svona einu sinni.“
Anna Lilja segist ekki hafa stofnað hópinn fyrir sjálfa sig eða til að hvetja til þess að fólk héldi eigin Þjóðhátíð heldur til að safna heimildum um Verslunarmannahelgarhátíðir í Eyjum þetta árið.
„Hvað gerði fólk á þessum skrítnu tímum?
Ég er ekki að fara að nota þetta í eitt eða neitt en þá koma til greina einhverjir sem nota svona heimildir í eitthvað en ég var bara að búa til eitthvað svæði þar sem fólk getur sett inn hvað það er að gera.“
Þá er jafnframt búið að hlaða upp brennu á Fjósakletti sem kveikt er ár hvert.
„Ég held að margir séu spenntir að fá brennu á föstudagskvöldið.
Það eina sem að sjálfsögðu gerir strik í reikninginn er að spáin er ekkert spes.“
„Það verður kveikt í þessari brennu en það verður bara að koma í ljós hvernig það verður,“ segir Anna Lilja.
Hægt er að hlusta á viðtalið við Önnu Lilju í heild sinni í spilaranum hér að neðan.




































Sendiherrann vill bera byssu á Íslandi
Jeffrey Ross Gunter, sendiherra Bandaríkjanna á Íslandi, vill fá að bera byssu hér á landi og vill aukna öryggisgæslu.
Hann er sagður hafa verið „vænisjúkur“ um öryggi sitt síðan hann kom til lands í fyrra.
Þetta kemur fram í frétt CBS þar sem einnig segir að þetta vilji Gunter, þrátt fyrir að hann starfi í „einu öruggasta ríki heims“.
Gunter er sagður hafa beðið utanríkisráðuneyti Bandaríkjanna um að falast eftir því við íslensk stjórnvöld að hann megi bera byssu.
Þá hefur hann beðið um brynvarðan bíl og vesti sem ver hann gegn hnífstungum.
Heimildarmenn CBS segja ráðuneytið þó ítrekað hafa tilkynnt Gunter að hann sé ekki í hættu á Íslandi.
Í frétt CBS segir að utanríkisráðuneyti Íslands hafi ekki veitt upplýsingar um hvort beiðni hafi borist frá Bandaríkjunum um mögulegan vopnaburð Gunter, sökum þess að yfirvöld tjái sigi ekki um öryggisráðstafanir erlendra erindreka.
Heimildarmenn fréttastofunnar segja þó að engin beiðni hafi verið lögð fram.
Þá hefur CBS það einnig eftir að heimildarmönnum sínum að Gunter hafi verið sagt að hann ætti ekki að sækjast eftir því að bera vopn, því því yrði tekið sem móðgun hér á landi.
Gunter er reynslulaus sem erindreki en hann hefur um árabil verið húðsjúkdómalæknir í Kaliforníu.
Hann er virkur í Repúblikanaflokki Bandaríkjanna og ötull stuðningsmaður Donald Trump, forseta.
Hann vakti nýverið athygli hér á landi þegar hann tísti um „ósýnilegu Kínaveiruna“.
Heimildarmenn CBS segja einnig að Gunter hafi komið verulega niður á starfsanda sendiráðs Bandaríkjanna í Reykjavík.
Hann hafi þegar haft sjö næstráðandi starfsmenn í sendiráðinu frá maí í fyrra.
Hann hefur meðal annars sakað þá um að tilheyra „Djúpríkinu“ svokallað, sem á að vera net bandarískra embættismanna sem vinna gegn Trump, og brást reiður við því að einn bar snjó inn á skrifstofu sína.
Sendiherrann ferðaðist til Washington DC í febrúar fyrir ráðstefnu og neitaði hann að snúa aftur til Íslands í nokkra mánuði, samkvæmt heimildum CBS.
Gunter er sagður hafa viljað vinna frá Kaliforníu en að endingu þurfti Mike Pompeo, utanríkisráðherra Bandaríkjanna, að skipa honum að snúa aftur og gerði hann það í maí.



























Telji öryggi sínu ógnað á Íslandi
„Þrátt fyrir að hafa verið útnefndur til eins öruggasta lands í heimi hefur Jeffrey Ross Gunter verið vænisjúkur um öryggi sitt síðan hann kom til Reykjavíkur á síðasta ári.“
Svona hefst ítarleg umfjöllun CBS News um sendiherra Bandaríkjanna á Íslandi, en þetta herma fjölmargar heimildir CBS úr utanríkisþjónustu Bandaríkjanna.
Í umfjöllun CBS er fullyrt að Gunter hafi óskað eftir því við utanríkisráðuneyti Bandaríkjanna að honum yrði útvegað sérstakt leyfi íslenskra stjórnvalda til þess að bera skotvopn.
Þá á hann einnig að hafa óskað eftir brynvörðum bíl, auk þess sem hann hafi viðrað hugmyndir um vesti sem gæti varið hann fyrir hnífstunguárásum.
Utanríkisráðuneyti Bandaríkjanna neitaði að segja opinberlega til um hvort öryggi Gunters sé raunverulega ógnað á Íslandi, en samkvæmt upplýsingum frá embættismönnum hefur Gunter margsinnis verið tjáð að hann sé ekki í neinni sérstakri hættu.
Þrátt fyrir það auglýsti bandaríska sendiráðið á Íslandi nýlega eftir lífvörðum í fullt starf, meðal annars í Morgunblaðinu 18. júlí síðastliðinn, en heimildir CBS herma að það sé gert til þess að sefa áhyggjur Gunter.
Utanríkisráðuneyti Bandaríkjanna tjáir sig ekki um séstakar öryggisaðgerðir í tengslum við sendiráð sín en segir það ávallt markmiðið að öryggi sé tryggt með fyrirbyggjandi hætti.
Ráðuneytið svarar ekki spurningum er varða ósk Gunters um að vopnbúast og íslenska utanríkisráðuneytið vill ekki segja til um hvort Bandaríkin hafi formlega óskað eftir því að sendiherrann mætti bera skotvopn, og segjast venjulega ekki tjá sig um öryggismál erlendra sendiskrifstofa.
CBS hefur hins vegar eftir íslenskum heimildarmönnum sínum að beiðni þess efnis hafi aldrei verið lögð fram, og samkvæmt þremur bandarískum embættismönnum var Gunter fenginn ofan af þessum áætlunum sínum þar sem þær gætu orðið til þess að móðga heimamenn á Íslandi.
Í umfjöllun CBS er jafnframt fjallað um hin ýmsu vandkvæði sem hafa verið viðloðandi bandaríska sendiráðið á Íslandi síðan Gunter var skipaður sendiherra á síðasta ári, en hann mun þegar hafa skipt varasendiherra sínum út sjö sinnum.
Þannig er fyrsti varasendiherrann sagður hafa undirbúið sig lengi undir starf sitt og lært íslensku aðeins til þess að hafa verið neitað um stöðuna á síðustu stundu af því Gunter „leist ekki á hann“ á fyrsta fundi þeirra.
Eftirmönnum hans hefur ekki gengið mikið betur undir stjórn Gunters.
Stjórnendur innan utanríkisráðuneytis Bandaríkjanna eru sagðir meðvitaðir um stöðuna í sendiráðinu á Íslandi, en tregir til þess að grípa inn í mál er tengjast forsetanum nánum böndum.
Auk alls þessa er Gunter sagður tregur til þess að fylgja hinum ýmsu reglum utanríkisþjónustunnar og virða valdaröðina.
Gunter ferðaðist til Bandaríkjanna í febrúar til þess að taka þátt í ráðstefnu í Washington, og er sagður hafa neitað að snúa aftur til Íslands í kjölfarið og látið tímabundinn staðgengil sinn sinna starfi sínu svo mánuðum skipti, og það í miðjum heimsfaraldri.
Mun Gunter jafnvel hafa óskað eftir því að fá að sinna starfi sínu í fjarvinnu og sagst ekki ætla að snúa aftur til Íslands nema utanríkisráðherrann sjálfur, Mike Pompeo, óskaði eftir því sérstaklega.
Samkvæmt upplýsingum frá utanríkisráðuneyti Bandaríkjanna hafði Gunter ákveðið að taka sér persónulegt leyfi að ráðstefnunni lokinni og kórónuveirufaraldurinn tafið för hans enn frekar, en samkvæmt heimildum CBS munu fjölmargir innan ráðuneytisins hafa beðið Gunter að snúa aftur til Íslands, en það hafi hann ekki gert fyrr en í maí, í kjölfar þess að Pompeo hafði við hann samband og bað hann vinsamlegast að snúa aftur í sendiráðið á Íslandi.
Í umfjöllun CBS er jafnframt greint frá óvinsældum Gunters á Íslandi, sérstaklega í tengslum við tíst þar sem hann kallar kórónuveiruna „ósýnilegu Kínaveiruna“ og hefur hlotið mikla gagnrýni fyrir.
Gunter er einn fjölmargra, nánast óreyndra á sviði utanríkismálaþjónustu sendiherra sem skipaðir hafa verið í stjórnartíð Donalds Trump Bandaríkjaforseta.




















Kviknaði í bíl rétt fyrir utan Borgarnes
Stýra þurfti umferð þegar kviknaði í bíl rétt fyrir ofan golfskálann Hamar við Borgarnes nú rétt fyrir klukkan fjögur.
Að sögn slökkviliðsins í Borgarnesi tókst vel að slökkva eldinn í bílnum og er þess nú beðið að hann verði fjarlægður.
Tveir voru í bílnum þegar eldurinn kviknaði vegna tæknilegrar bilunar í fólksbílnum, báðir eru þeir heilir á húfi og alveg ómeiddir.
Stýra þurfti umferðinni á meðan á slökkvistarfi stóð en þung umferð er á svæðinu í báðar áttir.






























































Bandaríski sendiherrann vill fá vopnaðan lífvörð
Jeffrey Ross Gunter, sendiherra Bandaríkjanna á Íslandi, telur lífi sínu ógnað hérlendis og vill fá að ganga með vopn.
Í byrjun árs 2020 auglýsti bandaríska sendiráðið ítrekað eftir lífvörðum „bodyguard“ í íslenskum dagblöðum og notaði raunar enska orðið bodyguard í auglýsingunni.
Samkvæmt heimildum Kveiks er meginástæða þess að þessi störf voru auglýst sú að Jeffrey Ross Gunter sendiherra telur lífi sínu ógnað á Íslandi.
Kveikur hefur rætt við heimildarmenn á Íslandi og erlendis sem segja sendiherrann sannfærðan um að hann sé í mikilli hættu og ástæðan sé sú að hann sé af gyðingaættum.
Hver ógnin er, er ekki jafnljóst, en viðmælendur Kveiks sögðu að íslamskir hryðjuverkamenn hefðu verið nefndir sem ógn.
Sjónvarpsstöðin CBS fjallaði um málið á vef sínum í morgun og hefur eftir heimildarmönnum í Washington að Gunter sé ofsóknarbrjálaður, krefjist þess að fá að bera sjálfur vopn, að fá stunguhelt vesti og vopnaða fylgd auk skotheldrar bifreiðar.
Samkvæmt heimildum CBS hefur Gunter ítrekað verið sagt að engin ógn sé til staðar og að auglýsingin eftir „bodyguard“ sé einungis til að sefa Gunter.
Samkvæmt heimildum Kveiks var ekki búið að ráða í stöðurnar í júnílok, en umsóknarfrestur rann út í febrúar.
Samkvæmt heimildum Kveiks hefur ekki borist formlegt erindi frá sendiráði Bandaríkjanna vegna þessara breytinga.
Hvorki hefur verið óskað formlega eftir aukinni gæslu né eftir heimild til að lífverðir gangi vopnaðir um utan veggja sendiráðsins.
Íslensk lög eru afgerandi um að slíkt er ekki heimilt nema með sérstakri heimild frá Ríkislögreglustjóra.
Viðmælendur Kveiks innan stjórnkerfisins segja engar upplýsingar liggja fyrir um nokkurs konar ógn.
Nýjasta hættumat Ríkislögreglustjóra er nokkuð afgerandi um hryðjuverkaógnir.
Engin dæmi séu um hryðjuverk á Íslandi og engar vísbendingar um að hryðjuverka- eða öfgahópar starfi hér.
Forsendur fyrir því að heimila vopnaburð lífvarða erlends sendiráðs á götum borga og bæja á Íslandi eru, samkvæmt heimildum Kveiks, ekki til staðar.
Gunter vakti talsverða athygli hér á landi þegar hann deildi tísti Bandaríkjaforseta og kallaði COVID-19 „Kína-veiruna“.
Með tístinu hafði hann síðan bandaríska og íslenska fánann.




























Telur of snemmt að fullyrða um aðra bylgju hér á landi
Sérfræðingur á sóttvarnasviði hjá landlæknisembættinu segir of snemmt að fullyrða um aðra bylgju faraldursins.
Þrjú ný innlandssmit greindust á veirufræðideild Landspítalans í gær og eru tugir komnir í sóttkví.
Tvö innanlandssmit greindust á fimmtudag, annað hjá karlmanni á þrítugsaldri en hitt hjá karlmanni á tvítugsaldri.
Þá hafði ekkert smit greinst síðan í byrjun mánaðarins.
Í gær greindust svo þrjú innanlandssmit til viðbótar, þar af einn sem hafði verið á knattspyrnumótinu Rey Cup í Laugardal.
Jóhann K. Jóhannsson, upplýsingafulltrúi hjá ríkislögreglustjóra, segir í samtali við fréttastofu að færri hafi þurft að fara í sýnatöku vegna þess smits en upphaflega var talið.
Annað smitið er hjá einstaklingi sem kom til landsins frá útlöndum þann 15. júlí.
Þá höfðu reglur um svokallaða heimkomusmitgátt tekið gild.
Kamilla Rut Sigfúsdóttir, sérfræðingur á sóttvarnasviði hjá Landlæknisembættinu, segir að viðkomandi hafi hins vegar farið eftir gamla ferlinu.
Sýnið hjá honum var neikvætt við komuna til landsins en hann varð síðan veikur, er kominn í einangrun og hafa sex verið settir í sóttkví.
Þeir eru allir á leiðinni í sýnatöku en tveir þeirra eru farnir að sýna einkenni.
Þriðja smitið tengist síðan eldri manninum sem greindist á fimmtudag og hafa tólf verið settir í sóttkví í tengslum við það.
Komið hefur í ljós að þar á ferðinni nýtt afbrigði kórónuveirunnar sem ekki hefur greinst áður hér á landi.
„Við vitum ekki nákvæmlega hvaðan þessi veirutýpa kemur en við höfum ekki séð hana áður.
Sá sem er talinn hafa borið veiruna til landsins hafði verið í Ísrael en líka í öðrum Evrópulöndum.“
Hún telur of snemmt að fullyrða að hin svokallaða önnur bylgja faraldursins sé farin af stað hér á landi líkt og önnur lönd í Evrópu óttast.
„Á meðan meirihlutinn er enn rekjanlegur þá er ekki borðleggjandi að svo sé.
En við erum á tánum og erum að fylgjast með, huga að leiðum til að bregðast ef eitthvað þvíumlíkt gæti farið af stað.“
Megan Fox tjáir sig um sambandið
Megan Fox segist hafa fundið tvíburasál sína í rapparanum Machine Gun Kelly.
„Um leið og ég hitti hann og leit í augu hans þá vissi ég.
Ég hef áhuga á stjörnumerkjum og ég vissi samstundis að um tvíburasál mína væri um að ræða,“ segir Fox sem er 34 ára.
„Tvíburasál er þegar sálin hefur komist á nógu hátt tilverustig til að hún geti skipt sér í tvo ólíka líkama á sama tíma,“ útskýrði Fox.
„Við erum því tveir helmingar sömu sálarinnar, held ég.
Ég sagði honum það um leið og við hittumst.
Ég fann það strax.“
„Þegar við höfðum þekkst í tvo daga bað ég hann um að hitta mig í hádegismat og ég fræddi hann um stjörnumerkin og spurði hann út í líf hans.
Ég ákvað að fara á dýptina strax.“
Machine Gun Kelly tekur í sama streng en þau kynntust við tökur á kvikmynd.
„Ég var farinn að hanga fyrir utan hjólhýsið hennar og vonaðist til þess að sjá hana.
Hún hefur fallegustu augu sem ég hef nokkurn tímann séð.“
Aðeins eru tveir mánuðir síðan Fox sagði skilið við eiginmann sinn til tíu ára, Brian Austin Green.
Þau eiga þrjá syni saman.
Kanye biður Kim afsökunar
Bandaríski tónlistarmaðurinn, tískumógúllinn og forsetaframbjóðandinn Kanye West hefur beðið Kim Kardashian West eiginkonu sína afsökunar vegna ummæla sem hann lét falla opinberlega um einkamál fjölskyldunnar.
„Ég vil biðja eiginkonu mína Kim afsökunar fyrir að hafa fjallað um einkamál opinberlega,“ skrifaði hann í færslu á Twitter í gærkvöldi.
Miklar vangaveltur hafa verið um stöðu sambands þeirra en Kanye hefur undanfarið farið mikinn á samfélagsmiðlum og á fjöldafundi sem hann hélt síðastliðinn mánudag ræddi hann meðal annars fæðingu dóttur sinnar North West og sagðist hann næstum því hafa drepið hana.
Þá steig Kim fram á miðvikudaginn og birti skilaboð til fylgjenda sinna á Instagram þar sem hún ræddi veikindi eiginmanns síns en hann er greindur með geðhvarfasýki (e. bipolar disorder).
Kardashian West hefur ekki áður tjáð sig opinberlega um veikindi eiginmannsins og segir það meðal annars vera vegna barna þeirra hjóna og réttar Kanye til friðhelgi einkalífs þegar kæmi að heilsu hans.
Stórstjörnur sem brugga sitt eigið vín
Þær eru ófáar stjörnurnar sem standa á bak við vínframleiðslu af einhverju tagi.
Það virðist vera vinsælt að vera í einhverskonar rekstri þegar þau standa ekki á hvíta tjaldinu eða syngja fyrir milljónir áhorfenda.
















Möguleg hópsýking í uppsiglingu
Fimm hafa greinst með Covid-19 smit í þessari viku utan landamæraskimunar.
Tveir þeirra smituðu greindust með áður óséð afbrigði veirunnar og virðist uppruni þriggja af fimm smitunum vera alveg óljós.
Óvíst er hvort einstaklingarnir hafi smitast af túrista sem er farinn aftur úr landi eða þá einkennalausum Íslendingi, sem hafi þá líklega smitað mun fleiri.
Staðgengill sóttvarnalæknis segir að möguleg hópsýking gæti verið í uppsiglingu í tengslum við eitt smitanna.
Tveir greindust með Covid-19 á landinu síðasta fimmtudag, með sitthvora gerð veirunnar.
Uppruni smitanna er enn óljós.
Þrír greindust svo með veiruna í gær; einn þeirra hefur smitast af öðrum þeirra sem greindist á fimmtudag, annar kom til landsins 15. júlí síðastliðinn og smitaðist líklega úti en sá þriðji er einnig með smit af óljósum uppruna.
Eftir raðgreiningu hjá Íslenskri erfðagreiningu kom í ljós að þeir tveir einstaklingar sem greindust með veiruna og tengjast eru með nýtt afbrigði hennar sem hefur ekki greinst áður hér á landi.
Kamilla Jósefsdóttir, sérfræðingur á sóttvarnasviði hjá Landlækni og staðgengill sóttvarnalæknis, segir að Íslensk erfðagreining sé nú að fara yfir hvaðan líklegast sé að þessi tegund veirunnar hafi komið.
„Annað tilvikið var svipað veiru sem hefur verið í gangi í Sviss en samt ekki alveg sú sama.
Þeir ætla að skoða þetta og reyna að kortleggja þetta betur og leiða líkum að því úr hvaða heimshluta smitið kemur,“ segir hún.
„Þetta virðist þó vera hérna megin Atlantshafsins.“
Því eru smitin ótengd þeim tveimur sem komu upp í byrjun júlí og voru rakin til Bandaríkjanna.
Gangið þið út frá því að þessi nýja tegund sé komin að utan frekar en að hafa stökkbreyst hér innanlands?
„Já, þetta er það ólíkt því sem hefur fundist hér áður að það eru í raun engar líkur á því að þetta hafi verið eitthvað að malla hér,“ svarar Kamilla.
„Heldur eru allar líkur á því að þessir einstaklingar hafi á einhvern hátt komist í tæri við einstakling, sem er nýkominn einhvers staðar að utan, án þess að vita það sjálfir.“
Aðspurð segir hún að enn sem komið er séu engar vísbendingar um hvaðan þessi nýja veira gæti hafa komið til landsins.
„Það gæti náttúrulega verið ferðamaður sem er farinn úr landi aftur en það gæti líka verið einhver sem fær ekki einkenni og gerir sér ekki grein fyrir því að hann hafi smitast og þá gætu náttúrulega komið fleiri smit í kjölfarið.
Við verðum á tánum næstu daga til að fylgjast með því.“
„Enn sem komið er er ekki komið neitt sem er klár hópsýking.
En það eru einstaklingar, sem fóru í sóttkví í tengslum við eitt af smitunum í gær, sem eru með einkenni og eru búnir að fara í sýnatöku,“ heldur Kamilla áfram.
„Við erum ekki komin með niðurstöður frá þeim enn þá.
Þannig það gæti mögulega verið hópsýking í uppsiglingu.“
Geriði ráð fyrir að það sé samfélagssmit í gangi núna?
„Það er ekki útilokað.
Það hefur ekki verið undanfarið en það er ekki útilokað því við vitum ekki hverjir hafa borið þetta smit í þessa einstaklinga, sem greindust annars vegar á þriðjudaginn og hins vegar í gær.“ svarar hún.
Væri hægt að tala um að hér sé nú að hefjast ný bylgja af veirunni?
„Nei, ekki enn þá.
En við þurfum náttúrulega að vera mjög vel vakandi og við þurfum að hafa það í huga þó að það séu svona ákveðin takmörk fyrir því hvað við getum tekið mikið af sýnum hjá fólki.
Við tökum ekki sýni hjá einkennalausu fólki en fyrst að við erum að fá smit sem virðast vera órekjanleg þurfa okkur að vera gefnar svolítið lausari hendur með það að taka sýni úr fólki með einkenni,“ segir hún.
Þannig má búast við því að sýkla- og veirufræðideild Landspítala gefi í í sýnatökunum á næstu dögum til að reyna að kortleggja stöðuna hér innanlands betur.
Hefur Landspítalinn getu til að auka sýnatöku innanlands og sjá um skimun við landamærin?
„Ekki ótakmarkað, nei.
Þess vegna þarf að vera einhver grundvöllur fyrir því að taka sýni hjá einstaklingum, sem eru ekki í skimunarverkefnunum; viðkomandi þarf að vera í sóttkví og sýna einkenni eða þá að hafa fengið einkenni og grun um að hafa komist í tæri við einhvern sem er nýkominn til landsins eða eitthvað þess háttar,“ segir Kamilla.
Hún tekur fram að smitrakning sé enn í gangi á smitunum sem greindust í gær og að nú fari mikil vinna í að afla upplýsinga um ferðir einstaklinganna.
Hún segir að uppruni innanlandssmitanna virðist vera órekjanlegur en útilokar ekki að einhverjir þeirra sem hafi nú verið settir í sóttkví geti komið með vísbendingar sem að lokum leiði smitrakningarteymið að upprunalegu smitunum.
Veitingastaðurinn sem fæstir vita af en þykir einn sá allra besti
Það eru ekki allir sem eru með á hreinu hvar veitingastaðurinn Bjargarsteinn er staðsettur og sjálfsagt á hann fleiri aðdáendur erlendis en hér á landi ef marka má ummælin um hann á TripAdvisor og öðrum síðum.
Heyrst hefur af fólki sem hefur flogið gagngert til landsins til að heimsækja hann skyldi engan undra.
Berglind Hreiðarsdóttir, matarbloggari og matreiðslubókahöfundur, brá sér á Bjargarstein á dögunum og hélt vart vatni af hrifningu
„Ég veit ekki hvar ég á að byrja því veitingastaðurinn Bjargarsteinn á Grundarfirði er hreint út sagt dásamlegur staður.
Saga hússins er ein sú krúttlegasta sem ég veit, maturinn upp á tíu, útsýnið ekki af verri endanum og frábærlega skemmtilegir þjónar!“ segir Berglind.
„Gunni, eigandi Bjargarsteins galdraði hvern dýrindis réttinn á fætur öðrum fram fyrir okkur.
Við hjónin sátum ásamt stelpunum okkar heila kvöldstund að snæða svo það hlýtur að segja til um hversu góður maturinn var,“ bætir Berglind við.
„Húsið sem veitingastaðurinn er rekinn í er gamalt íbúðarhús sem flutt var í heilu lagi á Grundarfjörð.
Núverandi eigendur ráku augun í þetta hús til sölu á Akranesi, fundu fallega sjávarlóð á Grundarfirði og létu drauminn rætast.
Hægt er lesa nánar um sögu hússins á heimasíðu Bjargarsteins.“
„Húsmunir og öll umgjörð á Bjargarsteini er einstök.
Safnað hefur verið saman munum frá allri fjölskyldunni og setur það sannarlega sinn brag á húsnæðið.
Á efri hæðinni er setustofa og virkilega kósý og heimilislegt að koma inn á þennan dásamlega veitingastað.
Gæðin og matreiðslan leynir sér síðan ekki og greinlegt að mikið er lagt í það að töfra fram bragðgóðar og fallegar veitingar“, segir Berglind og er marka má myndirnar er engu logið.






















Líðan Jóakims prins sögð stöðug
Jóakim Danaprins, yngri sonur Margrétar Þórhildar Danadrottningar og Hinriks heitins Danaprins, liggur enn á sjúkrahúsi í Toulouse í Frakklandi þar sem hann fór í aðgerð í fyrradag vegna blóðtappa í heila.
Danska ríkisútvarpið, DR, hefur eftir talsmanni dönsku hirðarinnar að óvíst sé hversu lengi prinsinn, sem er 51 árs, verði á sjúkrahúsinu, en líðan hans sé stöðug.
Í frétt DR segir að nú sé verið að rannsaka hvaða áhrif blóðtappinn hafi haft á heilsu prinsins.
Þar er haft eftir lækninum Peter Qvortrup Geisling, sem fjallar um heilbrigðismál fyrir DR, að afleiðingar blóðtappa í heila komi oft ekki fram fyrr en sólarhringum eftir aðgerð.
„Það getur verið allt frá óverulegum einkennum til helftarlömunar, minnisvandamála eða erfiðleika við tjáningu,“ segir Geisling.
Hann segir að prinsins gæti beðið margra mánaða löng endurhæfing.
Jóakim Danaprins, sem heitir fullu nafni Joachim Holger Waldemar Christian og er einnig greifi af Monpezat, dvaldi á vínbúgarði fjölskyldunnar, Château de Cayx í Suður-Frakklandi þegar hann veiktist á föstudagskvöldið.
Hann var fyrst fluttur á sjúkrahús í bænum Cahors sem er skammt frá búgarðinum, en síðan fluttur á háskólasjúkrahúsið í Toulouse þar sem hann undirgekkst aðgerð vegna blóðtappa í heila.
















































Risi úr Kristnapolli í Laxá í Dölum
Fyrsti hundraðkallinn veiddist í Laxá í Dölum seinnipartinn í dag.
Þar var að verki Arnór Ísfjörð Guðmundsson.
Hann hafði sett í hrygnu í Kristnapolli í morgun og var hún 89 sentímetrar.
Eftir hádegi átti hann aftur kost á Kristnapolli og varð hugsað til sögu sem hann hafði heyrt um að hægurinn tæki gjarnan eftir að hrygnan hefði veiðst.
Með þetta í huga fór hann með Collie Dog kón og kastaði yfir Kristnapoll.
Fljótlega fékk hann töku og eins og hann segir sjálfur frá.
„Eftir svona fimm sekúndur hreinsaði hann sig alveg og ég áttaði mig á að þetta væri metrinn.
Ég varð pínu stressaður þar sem ég var með ellefu punda taum.
Vanalega tek ég fast á fiskum en var með þennan í fjörutíu mínútur.
Hann var reyndar alveg þægilegur.
Tók nokkrar ferðir upp og niður pollinn en svo náði ég að stranda honum og það var æðisleg tilfinning.
Grýtti frá mér stönginni og stökk á hann.
Hann mældist 102 sentímetrar og ég tvímældi hann,“ sagði kátur veiðimaður í veiðihúsinu Þrándargili í Laxá í Dölum í samtali við Sporðaköst.
Arnór er svo sem enginn byrjandi þegar kemur að hundraðköllum.
Þetta var hans áttundi.
Hann fékk slíka fiska í Blöndu, Svartá, Hraunsfirði, Kjarrá, tvo í Langadalsá og einn í Eystri Rangá.
Ágætis veiði er í Laxá í Dölum að sögn Arnórs.
Hollið sem klárar á hádegi á morgun er komið með 35 laxa og okkar maður er með átján af þeim.
Búast við miklum flóðum vegna Hönnu
Hanna, fyrst fellibylur Atlantshafsins á þessu ári, náði landi í Texas í Bandaríkjunum í nótt.
Hanna missti fljótt kraft og varð að óveðri en þrátt fyrir það hefur mikil rigning átt sér stað á svæðinu og er búist við umfangsmiklum flóðum.
Búist er við því allt að 30 sentímetra rigningu á einum degi en á sérstökum stöðum gæti hún náð allt að 46 sentímetrum, samkvæmt AP fréttaveitunni.
Sérstaklega er varað við stórhættulegum skyndiflóðum sem gætu átt sér stað vegna rigningarinnar.
Svæðið þar sem Hanna náði landi hefur átt undir högg að sækja vegna mikillar dreifingar nýju kórónuveirunnar þar.
Þar að auki hefur sjór gengið á land og valdið skemmdum.
Nú eru minnst 43.700 manns án rafmagns og er búið að opna fjöldahjálparstöðvar á svæðinu.
Donald Trump, forseti Bandaríkjanna, tísti um fellibylinn í nótt og sagði mikilvægt að fólki hlusti á sérfræðinga og fylgi fyrirmælum.
Hér að neðan má sjá myndefni sem myndatökumaður AP fréttaveitunnar fangaði í morgun.
Hús brennd, verslanir rændar og innviðir skemmdir
Meira en sextíu eru látnir og sextíu til viðbótar særðir eftir árás í þorpinu Masteri í Darfur-héraði í Súdan í gær.
Árásin „var sú nýjasta í röð alvarlegra öryggisatvika síðustu vikna þar sem hús voru brennd, verslanir og markaðir rænd og innviðir skemmdir,“ að því er segir í yfirlýsingu frá mannúðarskrifstofu Sameinuðu þjóðanna í höfuðborginni Kartúm sem send var út í dag.
Abdalla Hamdok, forsætisráðherra Súdan, hefur gefið út að öryggissveitir verði sendar til stríðshrjáðs héraðsins til að „vernda íbúa og uppskeruna“.
Aðeins eru tveir dagar síðan óþekkt herlið á svæðinu drap minnst 20 almenna borgara, þar á meðal börn, í annarri árás.
„Stigmögnun ofbeldis í ólíkur hlutum Darfur-héraðs er að leiða til aukinna umróta, hún stofnar landbúnaðnum í hættu og ógnar lífi og lifibrauði fólks,“ segja Sameinuðu þjóðirnar.
Átökin í Darfur, í vestari hluta Súdan, hófust árið 2003 þegar uppreisnarmenn, sem fæstir eru arabar, risu upp gegn ríkisstjórinni í Kartúm.
Heraflar stjórnvalda og arabískir herliðar, sem reyndu að kveða uppreisnina niður, hafa verið sakaðir um víðtæk grimmdarverk en um 300.000 voru drepin í átökunum samkvæmt mati Sameinuðu þjóðanna.
Omas al-Bashir, sem steypt var af stóli sem leiðtoga Súdan, er eftirlýstur af Alþjóðaglæpadómstólnum fyrir meinta stríðsglæpi, þjóðarmorð og glæpi gegn mannkyni í Darfur.
Á meðan reyna ný stjórnvöld í Súdan nú að semja um frið við helstu uppreisnarhópa.

































